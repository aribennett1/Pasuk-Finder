[בראשית].
א,א בראשית, ברא אלהים, את השמים, ואת הארץ.  א,ב והארץ, היתה תהו ובהו, וחשך, על-פני תהום; ורוח אלהים, מרחפת על-פני המים.  א,ג ויאמר אלהים, יהי אור; ויהי-אור.  א,ד וירא אלהים את-האור, כי-טוב; ויבדל אלהים, בין האור ובין החשך.  א,ה ויקרא אלהים לאור יום, ולחשך קרא לילה; ויהי-ערב ויהי-בקר, יום אחד.  

א,ו ויאמר אלהים, יהי רקיע בתוך המים, ויהי מבדיל, בין מים למים.  א,ז ויעש אלהים, את-הרקיע, ויבדל בין המים אשר מתחת לרקיע, ובין המים אשר מעל לרקיע; ויהי-כן.  א,ח ויקרא אלהים לרקיע, שמים; ויהי-ערב ויהי-בקר, יום שני.  

א,ט ויאמר אלהים, יקוו המים מתחת השמים אל-מקום אחד, ותראה, היבשה; ויהי-כן.  א,י ויקרא אלהים ליבשה ארץ, ולמקוה המים קרא ימים; וירא אלהים, כי-טוב.  א,יא ויאמר אלהים, תדשא הארץ דשא עשב מזריע זרע, עץ פרי עשה פרי למינו, אשר זרעו-בו על-הארץ; ויהי-כן.  א,יב ותוצא הארץ דשא עשב מזריע זרע, למינהו, ועץ עשה-פרי אשר זרעו-בו, למינהו; וירא אלהים, כי-טוב.  א,יג ויהי-ערב ויהי-בקר, יום שלישי.  

א,יד ויאמר אלהים, יהי מארת ברקיע השמים, להבדיל, בין היום ובין הלילה; והיו לאתת ולמועדים, ולימים ושנים.  א,טו והיו למאורת ברקיע השמים, להאיר על-הארץ; ויהי-כן.  א,טז ויעש אלהים, את-שני המארת הגדלים:  את-המאור הגדל, לממשלת היום, ואת-המאור הקטן לממשלת הלילה, ואת הכוכבים.  א,יז ויתן אתם אלהים, ברקיע השמים, להאיר, על-הארץ.  א,יח ולמשל, ביום ובלילה, ולהבדיל, בין האור ובין החשך; וירא אלהים, כי-טוב.  א,יט ויהי-ערב ויהי-בקר, יום רביעי.  

א,כ ויאמר אלהים--ישרצו המים, שרץ נפש חיה; ועוף יעופף על-הארץ, על-פני רקיע השמים.  א,כא ויברא אלהים, את-התנינם הגדלים; ואת כל-נפש החיה הרמשת אשר שרצו המים למינהם, ואת כל-עוף כנף למינהו, וירא אלהים, כי-טוב.  א,כב ויברך אתם אלהים, לאמר:  פרו ורבו, ומלאו את-המים בימים, והעוף, ירב בארץ.  א,כג ויהי-ערב ויהי-בקר, יום חמישי.  

א,כד ויאמר אלהים, תוצא הארץ נפש חיה למינה, בהמה ורמש וחיתו-ארץ, למינה; ויהי-כן.  א,כה ויעש אלהים את-חית הארץ למינה, ואת-הבהמה למינה, ואת כל-רמש האדמה, למינהו; וירא אלהים, כי-טוב.  א,כו ויאמר אלהים, נעשה אדם בצלמנו כדמותנו; וירדו בדגת הים ובעוף השמים, ובבהמה ובכל-הארץ, ובכל-הרמש, הרמש על-הארץ.  א,כז ויברא אלהים את-האדם בצלמו, בצלם אלהים ברא אתו:  זכר ונקבה, ברא אתם.  א,כח ויברך אתם, אלהים, ויאמר להם אלהים פרו ורבו ומלאו את-הארץ, וכבשה; ורדו בדגת הים, ובעוף השמים, ובכל-חיה, הרמשת על-הארץ.  א,כט ויאמר אלהים, הנה נתתי לכם את-כל-עשב זרע זרע אשר על-פני כל-הארץ, ואת-כל-העץ אשר-בו פרי-עץ, זרע זרע:  לכם יהיה, לאכלה.  א,ל ולכל-חית הארץ ולכל-עוף השמים ולכל רומש על-הארץ, אשר-בו נפש חיה, את-כל-ירק עשב, לאכלה; ויהי-כן.  א,לא וירא אלהים את-כל-אשר עשה, והנה-טוב מאד; ויהי-ערב ויהי-בקר, יום הששי.  

ב,א ויכלו השמים והארץ, וכל-צבאם.  ב,ב ויכל אלהים ביום השביעי, מלאכתו אשר עשה; וישבת ביום השביעי, מכל-מלאכתו אשר עשה.  ב,ג ויברך אלהים את-יום השביעי, ויקדש אתו:  כי בו שבת מכל-מלאכתו, אשר-ברא אלהים לעשות.  

ב,ד אלה תולדות השמים והארץ, בהבראם:  ביום, עשות יהוה אלהים--ארץ ושמים.  ב,ה וכל שיח השדה, טרם יהיה בארץ, וכל-עשב השדה, טרם יצמח:  כי לא המטיר יהוה אלהים, על-הארץ, ואדם אין, לעבד את-האדמה.  ב,ו ואד, יעלה מן-הארץ, והשקה, את-כל-פני האדמה.  ב,ז וייצר יהוה אלהים את-האדם, עפר מן-האדמה, ויפח באפיו, נשמת חיים; ויהי האדם, לנפש חיה.  ב,ח ויטע יהוה אלהים, גן-בעדן--מקדם; וישם שם, את-האדם אשר יצר.  ב,ט ויצמח יהוה אלהים, מן-האדמה, כל-עץ נחמד למראה, וטוב למאכל--ועץ החיים, בתוך הגן, ועץ, הדעת טוב ורע.  ב,י ונהר יצא מעדן, להשקות את-הגן; ומשם, יפרד, והיה, לארבעה ראשים.  ב,יא שם האחד, פישון--הוא הסבב, את כל-ארץ החוילה, אשר-שם, הזהב.  ב,יב וזהב הארץ ההוא, טוב; שם הבדלח, ואבן השהם.  ב,יג ושם-הנהר השני, גיחון--הוא הסובב, את כל-ארץ כוש.  ב,יד ושם הנהר השלישי חדקל, הוא ההלך קדמת אשור; והנהר הרביעי, הוא פרת.  ב,טו ויקח יהוה אלהים, את-האדם; וינחהו בגן-עדן, לעבדה ולשמרה.  ב,טז ויצו יהוה אלהים, על-האדם לאמר:  מכל עץ-הגן, אכל תאכל.  ב,יז ומעץ, הדעת טוב ורע--לא תאכל, ממנו:  כי, ביום אכלך ממנו--מות תמות.  ב,יח ויאמר יהוה אלהים, לא-טוב היות האדם לבדו; אעשה-לו עזר, כנגדו.  ב,יט ויצר יהוה אלהים מן-האדמה, כל-חית השדה ואת כל-עוף השמים, ויבא אל-האדם, לראות מה-יקרא-לו; וכל אשר יקרא-לו האדם נפש חיה, הוא שמו.  ב,כ ויקרא האדם שמות, לכל-הבהמה ולעוף השמים, ולכל, חית השדה; ולאדם, לא-מצא עזר כנגדו.  ב,כא ויפל יהוה אלהים תרדמה על-האדם, ויישן; ויקח, אחת מצלעתיו, ויסגר בשר, תחתנה.  ב,כב ויבן יהוה אלהים את-הצלע אשר-לקח מן-האדם, לאשה; ויבאה, אל-האדם.  ב,כג ויאמר, האדם, זאת הפעם עצם מעצמי, ובשר מבשרי; לזאת יקרא אשה, כי מאיש לקחה-זאת.  ב,כד על-כן, יעזב-איש, את-אביו, ואת-אמו; ודבק באשתו, והיו לבשר אחד.  ב,כה ויהיו שניהם ערומים, האדם ואשתו; ולא, יתבששו.  ג,א והנחש, היה ערום, מכל חית השדה, אשר עשה יהוה אלהים; ויאמר, אל-האשה, אף כי-אמר אלהים, לא תאכלו מכל עץ הגן.  ג,ב ותאמר האשה, אל-הנחש:  מפרי עץ-הגן, נאכל.  ג,ג ומפרי העץ, אשר בתוך-הגן--אמר אלהים לא תאכלו ממנו, ולא תגעו בו:  פן-תמתון.  ג,ד ויאמר הנחש, אל-האשה:  לא-מות, תמתון.  ג,ה כי, ידע אלהים, כי ביום אכלכם ממנו, ונפקחו עיניכם; והייתם, כאלהים, ידעי, טוב ורע.  ג,ו ותרא האשה כי טוב העץ למאכל וכי תאוה-הוא לעינים, ונחמד העץ להשכיל, ותקח מפריו, ותאכל; ותתן גם-לאישה עמה, ויאכל.  ג,ז ותפקחנה, עיני שניהם, וידעו, כי עירמם הם; ויתפרו עלה תאנה, ויעשו להם חגרת.  ג,ח וישמעו את-קול יהוה אלהים, מתהלך בגן--לרוח היום; ויתחבא האדם ואשתו, מפני יהוה אלהים, בתוך, עץ הגן.  ג,ט ויקרא יהוה אלהים, אל-האדם; ויאמר לו, איכה.  ג,י ויאמר, את-קלך שמעתי בגן; ואירא כי-עירם אנכי, ואחבא.  ג,יא ויאמר--מי הגיד לך, כי עירם אתה; המן-העץ, אשר צויתיך לבלתי אכל-ממנו--אכלת.  ג,יב ויאמר, האדם:  האשה אשר נתתה עמדי, הוא נתנה-לי מן-העץ ואכל.  ג,יג ויאמר יהוה אלהים לאשה, מה-זאת עשית; ותאמר, האשה, הנחש השיאני, ואכל.  ג,יד ויאמר יהוה אלהים אל-הנחש, כי עשית זאת, ארור אתה מכל-הבהמה, ומכל חית השדה; על-גחנך תלך, ועפר תאכל כל-ימי חייך.  ג,טו ואיבה אשית, בינך ובין האשה, ובין זרעך, ובין זרעה:  הוא ישופך ראש, ואתה תשופנו עקב.  

ג,טז אל-האשה אמר, הרבה ארבה עצבונך והרנך--בעצב, תלדי בנים; ואל-אישך, תשוקתך, והוא, ימשל-בך.  

ג,יז ולאדם אמר, כי-שמעת לקול אשתך, ותאכל מן-העץ, אשר צויתיך לאמר לא תאכל ממנו--ארורה האדמה, בעבורך, בעצבון תאכלנה, כל ימי חייך.  ג,יח וקוץ ודרדר, תצמיח לך; ואכלת, את-עשב השדה.  ג,יט בזעת אפיך, תאכל לחם, עד שובך אל-האדמה, כי ממנה לקחת:  כי-עפר אתה, ואל-עפר תשוב.  ג,כ ויקרא האדם שם אשתו, חוה:  כי הוא היתה, אם כל-חי.  ג,כא ויעש יהוה אלהים לאדם ולאשתו, כתנות עור--וילבשם.  

ג,כב ויאמר יהוה אלהים, הן האדם היה כאחד ממנו, לדעת, טוב ורע; ועתה פן-ישלח ידו, ולקח גם מעץ החיים, ואכל, וחי לעלם.  ג,כג וישלחהו יהוה אלהים, מגן-עדן--לעבד, את-האדמה, אשר לקח, משם.  ג,כד ויגרש, את-האדם; וישכן מקדם לגן-עדן את-הכרבים, ואת להט החרב המתהפכת, לשמר, את-דרך עץ החיים.  

ד,א והאדם, ידע את-חוה אשתו; ותהר, ותלד את-קין, ותאמר, קניתי איש את-יהוה.  ד,ב ותסף ללדת, את-אחיו את-הבל; ויהי-הבל, רעה צאן, וקין, היה עבד אדמה.  ד,ג ויהי, מקץ ימים; ויבא קין מפרי האדמה, מנחה--ליהוה.  ד,ד והבל הביא גם-הוא מבכרות צאנו, ומחלבהן; וישע יהוה, אל-הבל ואל-מנחתו.  ד,ה ואל-קין ואל-מנחתו, לא שעה; ויחר לקין מאד, ויפלו פניו.  ד,ו ויאמר יהוה, אל-קין:  למה חרה לך, ולמה נפלו פניך.  ד,ז הלוא אם-תיטיב, שאת, ואם לא תיטיב, לפתח חטאת רבץ; ואליך, תשוקתו, ואתה, תמשל-בו.  ד,ח ויאמר קין, אל-הבל אחיו; ויהי בהיותם בשדה, ויקם קין אל-הבל אחיו ויהרגהו.  ד,ט ויאמר יהוה אל-קין, אי הבל אחיך; ויאמר לא ידעתי, השמר אחי אנכי.  ד,י ויאמר, מה עשית; קול דמי אחיך, צעקים אלי מן-האדמה.  ד,יא ועתה, ארור אתה, מן-האדמה אשר פצתה את-פיה, לקחת את-דמי אחיך מידך.  ד,יב כי תעבד את-האדמה, לא-תסף תת-כחה לך; נע ונד, תהיה בארץ.  ד,יג ויאמר קין, אל-יהוה:  גדול עוני, מנשא.  ד,יד הן גרשת אתי היום, מעל פני האדמה, ומפניך, אסתר; והייתי נע ונד, בארץ, והיה כל-מצאי, יהרגני.  ד,טו ויאמר לו יהוה, לכן כל-הרג קין, שבעתים, יקם; וישם יהוה לקין אות, לבלתי הכות-אתו כל-מצאו.  ד,טז ויצא קין, מלפני יהוה; וישב בארץ-נוד, קדמת-עדן.  ד,יז וידע קין את-אשתו, ותהר ותלד את-חנוך; ויהי, בנה עיר, ויקרא שם העיר, כשם בנו חנוך.  ד,יח ויולד לחנוך, את-עירד, ועירד, ילד את-מחויאל; ומחייאל, ילד את-מתושאל, ומתושאל, ילד את-למך.  ד,יט ויקח-לו למך, שתי נשים:  שם האחת עדה, ושם השנית צלה.  ד,כ ותלד עדה, את-יבל:  הוא היה--אבי, ישב אהל ומקנה.  ד,כא ושם אחיו, יובל:  הוא היה--אבי, כל-תפש כנור ועוגב.  ד,כב וצלה גם-הוא, ילדה את-תובל קין--לטש, כל-חרש נחשת וברזל; ואחות תובל-קין, נעמה.  ד,כג ויאמר למך לנשיו, עדה וצלה שמען קולי--נשי למך, האזנה אמרתי:  כי איש הרגתי לפצעי, וילד לחברתי.  ד,כד כי שבעתים, יקם-קין; ולמך, שבעים ושבעה.  ד,כה וידע אדם עוד, את-אשתו, ותלד בן, ותקרא את-שמו שת:  כי שת-לי אלהים, זרע אחר--תחת הבל, כי הרגו קין.  ד,כו ולשת גם-הוא ילד-בן, ויקרא את-שמו אנוש; אז הוחל, לקרא בשם יהוה.  

ה,א זה ספר, תולדת אדם:  ביום, ברא אלהים אדם, בדמות אלהים, עשה אתו.  ה,ב זכר ונקבה, בראם; ויברך אתם, ויקרא את-שמם אדם, ביום, הבראם.  ה,ג ויחי אדם, שלשים ומאת שנה, ויולד בדמותו, כצלמו; ויקרא את-שמו, שת.  ה,ד ויהיו ימי-אדם, אחרי הולידו את-שת, שמנה מאת, שנה; ויולד בנים, ובנות.  ה,ה ויהיו כל-ימי אדם, אשר-חי, תשע מאות שנה, ושלשים שנה; וימת.  

ה,ו ויחי-שת, חמש שנים ומאת שנה; ויולד, את-אנוש.  ה,ז ויחי-שת, אחרי הולידו את-אנוש, שבע שנים, ושמנה מאות שנה; ויולד בנים, ובנות.  ה,ח ויהיו, כל-ימי-שת, שתים עשרה שנה, ותשע מאות שנה; וימת.  

ה,ט ויחי אנוש, תשעים שנה; ויולד, את-קינן.  ה,י ויחי אנוש, אחרי הולידו את-קינן, חמש עשרה שנה, ושמנה מאות שנה; ויולד בנים, ובנות.  ה,יא ויהיו, כל-ימי אנוש, חמש שנים, ותשע מאות שנה; וימת.  

ה,יב ויחי קינן, שבעים שנה; ויולד, את-מהללאל.  ה,יג ויחי קינן, אחרי הולידו את-מהללאל, ארבעים שנה, ושמנה מאות שנה; ויולד בנים, ובנות.  ה,יד ויהיו, כל-ימי קינן, עשר שנים, ותשע מאות שנה; וימת.  

ה,טו ויחי מהללאל, חמש שנים וששים שנה; ויולד, את-ירד.  ה,טז ויחי מהללאל, אחרי הולידו את-ירד, שלשים שנה, ושמנה מאות שנה; ויולד בנים, ובנות.  ה,יז ויהיו, כל-ימי מהללאל, חמש ותשעים שנה, ושמנה מאות שנה; וימת.  

ה,יח ויחי-ירד, שתים וששים שנה ומאת שנה; ויולד, את-חנוך.  ה,יט ויחי-ירד, אחרי הולידו את-חנוך, שמנה מאות, שנה; ויולד בנים, ובנות.  ה,כ ויהיו, כל-ימי-ירד, שתים וששים שנה, ותשע מאות שנה; וימת.  

ה,כא ויחי חנוך, חמש וששים שנה; ויולד, את-מתושלח.  ה,כב ויתהלך חנוך את-האלהים, אחרי הולידו את-מתושלח, שלש מאות, שנה; ויולד בנים, ובנות.  ה,כג ויהי, כל-ימי חנוך, חמש וששים שנה, ושלש מאות שנה.  ה,כד ויתהלך חנוך, את-האלהים; ואיננו, כי-לקח אתו אלהים.  

ה,כה ויחי מתושלח, שבע ושמנים שנה ומאת שנה; ויולד, את-למך.  ה,כו ויחי מתושלח, אחרי הולידו את-למך, שתים ושמונים שנה, ושבע מאות שנה; ויולד בנים, ובנות.  ה,כז ויהיו, כל-ימי מתושלח, תשע וששים שנה, ותשע מאות שנה; וימת.  

ה,כח ויחי-למך, שתים ושמנים שנה ומאת שנה; ויולד, בן.  ה,כט ויקרא את-שמו נח, לאמר:  זה ינחמנו ממעשנו, ומעצבון ידינו, מן-האדמה, אשר אררה יהוה.  ה,ל ויחי-למך, אחרי הולידו את-נח, חמש ותשעים שנה, וחמש מאת שנה; ויולד בנים, ובנות.  ה,לא ויהי, כל-ימי-למך, שבע ושבעים שנה, ושבע מאות שנה; וימת.  

ה,לב ויהי-נח, בן-חמש מאות שנה; ויולד נח, את-שם את-חם ואת-יפת.  ו,א ויהי כי-החל האדם, לרב על-פני האדמה; ובנות, ילדו להם.  ו,ב ויראו בני-האלהים את-בנות האדם, כי טבת הנה; ויקחו להם נשים, מכל אשר בחרו.  ו,ג ויאמר יהוה, לא-ידון רוחי באדם לעלם, בשגם, הוא בשר; והיו ימיו, מאה ועשרים שנה.  ו,ד הנפלים היו בארץ, בימים ההם, וגם אחרי-כן אשר יבאו בני האלהים אל-בנות האדם, וילדו להם:  המה הגברים אשר מעולם, אנשי השם.  

ו,ה וירא יהוה, כי רבה רעת האדם בארץ, וכל-יצר מחשבת לבו, רק רע כל-היום.  ו,ו וינחם יהוה, כי-עשה את-האדם בארץ; ויתעצב, אל-לבו.  ו,ז ויאמר יהוה, אמחה את-האדם אשר-בראתי מעל פני האדמה, מאדם עד-בהמה, עד-רמש ועד-עוף השמים:  כי נחמתי, כי עשיתם.  ו,ח ונח, מצא חן בעיני יהוה.  

ו,ט אלה, תולדת נח--נח איש צדיק תמים היה, בדרתיו:  את-האלהים, התהלך-נח.  ו,י ויולד נח, שלשה בנים--את-שם, את-חם ואת-יפת.  ו,יא ותשחת הארץ, לפני האלהים; ותמלא הארץ, חמס.  ו,יב וירא אלהים את-הארץ, והנה נשחתה:  כי-השחית כל-בשר את-דרכו, על-הארץ.  

ו,יג ויאמר אלהים לנח, קץ כל-בשר בא לפני--כי-מלאה הארץ חמס, מפניהם; והנני משחיתם, את-הארץ.  ו,יד עשה לך תבת עצי-גפר, קנים תעשה את-התבה; וכפרת אתה מבית ומחוץ, בכפר.  ו,טו וזה, אשר תעשה אתה:  שלש מאות אמה, ארך התבה, חמשים אמה רחבה, ושלשים אמה קומתה.  ו,טז צהר תעשה לתבה, ואל-אמה תכלנה מלמעלה, ופתח התבה, בצדה תשים; תחתים שנים ושלשים, תעשה.  ו,יז ואני, הנני מביא את-המבול מים על-הארץ, לשחת כל-בשר אשר-בו רוח חיים, מתחת השמים:  כל אשר-בארץ, יגוע.  ו,יח והקמתי את-בריתי, אתך; ובאת, אל-התבה--אתה, ובניך ואשתך ונשי-בניך אתך.  ו,יט ומכל-החי מכל-בשר שנים מכל, תביא אל-התבה--להחית אתך:  זכר ונקבה, יהיו.  ו,כ מהעוף למינהו, ומן-הבהמה למינה, מכל רמש האדמה, למינהו--שנים מכל יבאו אליך, להחיות.  ו,כא ואתה קח-לך, מכל-מאכל אשר יאכל, ואספת, אליך; והיה לך ולהם, לאכלה.  ו,כב ויעש, נח:  ככל אשר צוה אתו, אלהים--כן עשה.  ז,א ויאמר יהוה לנח, בא-אתה וכל-ביתך אל-התבה:  כי-אתך ראיתי צדיק לפני, בדור הזה.  ז,ב מכל הבהמה הטהורה, תקח-לך שבעה שבעה--איש ואשתו; ומן-הבהמה אשר לא טהרה הוא, שנים--איש ואשתו.  ז,ג גם מעוף השמים שבעה שבעה, זכר ונקבה, לחיות זרע, על-פני כל-הארץ.  ז,ד כי לימים עוד שבעה, אנכי ממטיר על-הארץ, ארבעים יום, וארבעים לילה; ומחיתי, את-כל-היקום אשר עשיתי, מעל, פני האדמה.  ז,ה ויעש, נח, ככל אשר-צוהו, יהוה.  ז,ו ונח, בן-שש מאות שנה; והמבול היה, מים על-הארץ.  ז,ז ויבא נח, ובניו ואשתו ונשי-בניו אתו--אל-התבה:  מפני, מי המבול.  ז,ח מן-הבהמה, הטהורה, ומן-הבהמה, אשר איננה טהרה; ומן-העוף--וכל אשר-רמש, על-האדמה.  ז,ט שנים שנים באו אל-נח, אל-התבה--זכר ונקבה:  כאשר צוה אלהים, את-נח.  ז,י ויהי, לשבעת הימים; ומי המבול, היו על-הארץ.  ז,יא בשנת שש-מאות שנה, לחיי-נח, בחדש השני, בשבעה-עשר יום לחדש--ביום הזה, נבקעו כל-מעינת תהום רבה, וארבת השמים, נפתחו.  ז,יב ויהי הגשם, על-הארץ, ארבעים יום, וארבעים לילה.  ז,יג בעצם היום הזה בא נח, ושם-וחם ויפת בני-נח; ואשת נח, ושלשת נשי-בניו אתם--אל-התבה.  ז,יד המה וכל-החיה למינה, וכל-הבהמה למינה, וכל-הרמש הרמש על-הארץ, למינהו; וכל-העוף למינהו, כל צפור כל-כנף.  ז,טו ויבאו אל-נח, אל-התבה, שנים שנים מכל-הבשר, אשר-בו רוח חיים.  ז,טז והבאים, זכר ונקבה מכל-בשר באו, כאשר צוה אתו, אלהים; ויסגר יהוה, בעדו.  ז,יז ויהי המבול ארבעים יום, על-הארץ; וירבו המים, וישאו את-התבה, ותרם, מעל הארץ.  ז,יח ויגברו המים וירבו מאד, על-הארץ; ותלך התבה, על-פני המים.  ז,יט והמים, גברו מאד מאד--על-הארץ; ויכסו, כל-ההרים הגבהים, אשר-תחת, כל-השמים.  ז,כ חמש עשרה אמה מלמעלה, גברו המים; ויכסו, ההרים.  ז,כא ויגוע כל-בשר הרמש על-הארץ, בעוף ובבהמה ובחיה, ובכל-השרץ, השרץ על-הארץ--וכל, האדם.  ז,כב כל אשר נשמת-רוח חיים באפיו, מכל אשר בחרבה--מתו.  ז,כג וימח את-כל-היקום אשר על-פני האדמה, מאדם עד-בהמה עד-רמש ועד-עוף השמים, וימחו, מן-הארץ; וישאר אך-נח ואשר אתו, בתבה.  ז,כד ויגברו המים, על-הארץ, חמשים ומאת, יום.  ח,א ויזכר אלהים, את-נח, ואת כל-החיה ואת-כל-הבהמה, אשר אתו בתבה; ויעבר אלהים רוח על-הארץ, וישכו המים.  ח,ב ויסכרו מעינת תהום, וארבת השמים; ויכלא הגשם, מן-השמים.  ח,ג וישבו המים מעל הארץ, הלוך ושוב; ויחסרו המים--מקצה, חמשים ומאת יום.  ח,ד ותנח התבה בחדש השביעי, בשבעה-עשר יום לחדש, על, הרי אררט.  ח,ה והמים, היו הלוך וחסור, עד, החדש העשירי; בעשירי באחד לחדש, נראו ראשי ההרים.  ח,ו ויהי, מקץ ארבעים יום; ויפתח נח, את-חלון התבה אשר עשה.  ח,ז וישלח, את-הערב; ויצא יצוא ושוב, עד-יבשת המים מעל הארץ.  ח,ח וישלח את-היונה, מאתו--לראות הקלו המים, מעל פני האדמה.  ח,ט ולא-מצאה היונה מנוח לכף-רגלה, ותשב אליו אל-התבה--כי-מים, על-פני כל-הארץ; וישלח ידו ויקחה, ויבא אתה אליו אל-התבה.  ח,י ויחל עוד, שבעת ימים אחרים; ויסף שלח את-היונה, מן-התבה.  ח,יא ותבא אליו היונה לעת ערב, והנה עלה-זית טרף בפיה; וידע נח, כי-קלו המים מעל הארץ.  ח,יב וייחל עוד, שבעת ימים אחרים; וישלח, את-היונה, ולא-יספה שוב-אליו, עוד.  ח,יג ויהי באחת ושש-מאות שנה, בראשון באחד לחדש, חרבו המים, מעל הארץ; ויסר נח, את-מכסה התבה, וירא, והנה חרבו פני האדמה.  ח,יד ובחדש, השני, בשבעה ועשרים יום, לחדש--יבשה, הארץ.  

ח,טו וידבר אלהים, אל-נח לאמר.  ח,טז צא, מן-התבה--אתה, ואשתך ובניך ונשי-בניך אתך.  ח,יז כל-החיה אשר-אתך מכל-בשר, בעוף ובבהמה ובכל-הרמש הרמש על-הארץ--הוצא היצא אתך; ושרצו בארץ, ופרו ורבו על-הארץ.  ח,יח ויצא-נח; ובניו ואשתו ונשי-בניו, אתו.  ח,יט כל-החיה, כל-הרמש וכל-העוף, כל, רומש על-הארץ--למשפחתיהם, יצאו מן-התבה.  ח,כ ויבן נח מזבח, ליהוה; ויקח מכל הבהמה הטהרה, ומכל העוף הטהור, ויעל עלת, במזבח.  ח,כא וירח יהוה, את-ריח הניחח, ויאמר יהוה אל-לבו לא-אסף לקלל עוד את-האדמה בעבור האדם, כי יצר לב האדם רע מנעריו; ולא-אסף עוד להכות את-כל-חי, כאשר עשיתי.  ח,כב עד, כל-ימי הארץ:  זרע וקציר וקר וחם וקיץ וחרף, ויום ולילה--לא ישבתו.  ט,א ויברך אלהים, את-נח ואת-בניו; ויאמר להם פרו ורבו, ומלאו את-הארץ.  ט,ב ומוראכם וחתכם, יהיה, על כל-חית הארץ, ועל כל-עוף השמים; בכל אשר תרמש האדמה ובכל-דגי הים, בידכם נתנו.  ט,ג כל-רמש אשר הוא-חי, לכם יהיה לאכלה:  כירק עשב, נתתי לכם את-כל.  ט,ד אך-בשר, בנפשו דמו לא תאכלו.  ט,ה ואך את-דמכם לנפשתיכם אדרש, מיד כל-חיה אדרשנו; ומיד האדם, מיד איש אחיו--אדרש, את-נפש האדם.  ט,ו שפך דם האדם, באדם דמו ישפך:  כי בצלם אלהים, עשה את-האדם.  ט,ז ואתם, פרו ורבו; שרצו בארץ, ורבו-בה.  

ט,ח ויאמר אלהים אל-נח, ואל-בניו אתו לאמר.  ט,ט ואני, הנני מקים את-בריתי אתכם, ואת-זרעכם, אחריכם.  ט,י ואת כל-נפש החיה אשר אתכם, בעוף בבהמה ובכל-חית הארץ אתכם; מכל יצאי התבה, לכל חית הארץ.  ט,יא והקמתי את-בריתי אתכם, ולא-יכרת כל-בשר עוד ממי המבול; ולא-יהיה עוד מבול, לשחת הארץ.  ט,יב ויאמר אלהים, זאת אות-הברית אשר-אני נתן ביני וביניכם, ובין כל-נפש חיה, אשר אתכם--לדרת, עולם.  ט,יג את-קשתי, נתתי בענן; והיתה לאות ברית, ביני ובין הארץ.  ט,יד והיה, בענני ענן על-הארץ, ונראתה הקשת, בענן.  ט,טו וזכרתי את-בריתי, אשר ביני וביניכם, ובין כל-נפש חיה, בכל-בשר; ולא-יהיה עוד המים למבול, לשחת כל-בשר.  ט,טז והיתה הקשת, בענן; וראיתיה, לזכר ברית עולם, בין אלהים, ובין כל-נפש חיה בכל-בשר אשר על-הארץ.  ט,יז ויאמר אלהים, אל-נח:  זאת אות-הברית, אשר הקמתי, ביני, ובין כל-בשר אשר על-הארץ.  

ט,יח ויהיו בני-נח, היצאים מן-התבה--שם, וחם ויפת; וחם, הוא אבי כנען.  ט,יט שלשה אלה, בני-נח; ומאלה, נפצה כל-הארץ.  ט,כ ויחל נח, איש האדמה; ויטע, כרם.  ט,כא וישת מן-היין, וישכר; ויתגל, בתוך אהלה.  ט,כב וירא, חם אבי כנען, את, ערות אביו; ויגד לשני-אחיו, בחוץ.  ט,כג ויקח שם ויפת את-השמלה, וישימו על-שכם שניהם, וילכו אחרנית, ויכסו את ערות אביהם; ופניהם, אחרנית, וערות אביהם, לא ראו.  ט,כד וייקץ נח, מיינו; וידע, את אשר-עשה לו בנו הקטן.  ט,כה ויאמר, ארור כנען:  עבד עבדים, יהיה לאחיו.  ט,כו ויאמר, ברוך יהוה אלהי שם; ויהי כנען, עבד למו.  ט,כז יפת אלהים ליפת, וישכן באהלי-שם; ויהי כנען, עבד למו.  ט,כח ויחי-נח, אחר המבול, שלש מאות שנה, וחמשים שנה.  ט,כט ויהיו, כל-ימי-נח, תשע מאות שנה, וחמשים שנה; וימת.  

י,א ואלה תולדת בני-נח, שם חם ויפת; ויולדו להם בנים, אחר המבול.  י,ב בני יפת--גמר ומגוג, ומדי ויון ותבל; ומשך, ותירס.  י,ג ובני, גמר--אשכנז וריפת, ותגרמה.  י,ד ובני יון, אלישה ותרשיש, כתים, ודדנים.  י,ה מאלה נפרדו איי הגוים, בארצתם, איש, ללשנו--למשפחתם, בגויהם.  י,ו ובני, חם--כוש ומצרים, ופוט וכנען.  י,ז ובני כוש--סבא וחוילה, וסבתה ורעמה וסבתכא; ובני רעמה, שבא ודדן.  י,ח וכוש, ילד את-נמרד; הוא החל, להיות גבר בארץ.  י,ט הוא-היה גבר-ציד, לפני יהוה; על-כן, יאמר, כנמרד גבור ציד, לפני יהוה.  י,י ותהי ראשית ממלכתו בבל, וארך ואכד וכלנה, בארץ, שנער.  י,יא מן-הארץ ההוא, יצא אשור; ויבן, את-נינוה, ואת-רחבת עיר, ואת-כלח.  י,יב ואת-רסן, בין נינוה ובין כלח--הוא, העיר הגדלה.  י,יג ומצרים ילד את-לודים ואת-ענמים, ואת-להבים--ואת-נפתחים.  י,יד ואת-פתרסים ואת-כסלחים, אשר יצאו משם פלשתים--ואת-כפתרים.  

י,טו וכנען, ילד את-צידן בכרו--ואת-חת.  י,טז ואת-היבוסי, ואת-האמרי, ואת, הגרגשי.  י,יז ואת-החוי ואת-הערקי, ואת-הסיני.  י,יח ואת-הארודי ואת-הצמרי, ואת-החמתי; ואחר נפצו, משפחות הכנעני.  י,יט ויהי גבול הכנעני, מצידן--באכה גררה, עד-עזה:  באכה סדמה ועמרה, ואדמה וצבים--עד-לשע.  י,כ אלה בני-חם, למשפחתם ללשנתם, בארצתם, בגויהם.  

י,כא ולשם ילד, גם-הוא:  אבי, כל-בני-עבר--אחי, יפת הגדול.  י,כב בני שם, עילם ואשור, וארפכשד, ולוד וארם.  י,כג ובני, ארם--עוץ וחול, וגתר ומש.  י,כד וארפכשד, ילד את-שלח; ושלח, ילד את-עבר.  י,כה ולעבר ילד, שני בנים:  שם האחד פלג, כי בימיו נפלגה הארץ, ושם אחיו, יקטן.  י,כו ויקטן ילד, את-אלמודד ואת-שלף, ואת-חצרמות, ואת-ירח.  י,כז ואת-הדורם ואת-אוזל, ואת-דקלה.  י,כח ואת-עובל ואת-אבימאל, ואת-שבא.  י,כט ואת-אופר ואת-חוילה, ואת-יובב; כל-אלה, בני יקטן.  י,ל ויהי מושבם, ממשא, באכה ספרה, הר הקדם.  י,לא אלה בני-שם, למשפחתם ללשנתם, בארצתם, לגויהם.  י,לב אלה משפחת בני-נח לתולדתם, בגויהם; ומאלה נפרדו הגוים, בארץ--אחר המבול.  

יא,א ויהי כל-הארץ, שפה אחת, ודברים, אחדים.  יא,ב ויהי, בנסעם מקדם; וימצאו בקעה בארץ שנער, וישבו שם.  יא,ג ויאמרו איש אל-רעהו, הבה נלבנה לבנים, ונשרפה, לשרפה; ותהי להם הלבנה, לאבן, והחמר, היה להם לחמר.  יא,ד ויאמרו הבה נבנה-לנו עיר, ומגדל וראשו בשמים, ונעשה-לנו, שם:  פן-נפוץ, על-פני כל-הארץ.  יא,ה וירד יהוה, לראת את-העיר ואת-המגדל, אשר בנו, בני האדם.  יא,ו ויאמר יהוה, הן עם אחד ושפה אחת לכלם, וזה, החלם לעשות; ועתה לא-יבצר מהם, כל אשר יזמו לעשות.  יא,ז הבה, נרדה, ונבלה שם, שפתם--אשר לא ישמעו, איש שפת רעהו.  יא,ח ויפץ יהוה אתם משם, על-פני כל-הארץ; ויחדלו, לבנת העיר.  יא,ט על-כן קרא שמה, בבל, כי-שם בלל יהוה, שפת כל-הארץ; ומשם הפיצם יהוה, על-פני כל-הארץ.  

יא,י אלה, תולדת שם--שם בן-מאת שנה, ויולד את-ארפכשד:  שנתים, אחר המבול.  יא,יא ויחי-שם, אחרי הולידו את-ארפכשד, חמש מאות, שנה; ויולד בנים, ובנות.  

יא,יב וארפכשד חי, חמש ושלשים שנה; ויולד, את-שלח.  יא,יג ויחי ארפכשד, אחרי הולידו את-שלח, שלש שנים, וארבע מאות שנה; ויולד בנים, ובנות.  

יא,יד ושלח חי, שלשים שנה; ויולד, את-עבר.  יא,טו ויחי-שלח, אחרי הולידו את-עבר, שלש שנים, וארבע מאות שנה; ויולד בנים, ובנות.  

יא,טז ויחי-עבר, ארבע ושלשים שנה; ויולד, את-פלג.  יא,יז ויחי-עבר, אחרי הולידו את-פלג, שלשים שנה, וארבע מאות שנה; ויולד בנים, ובנות.  

יא,יח ויחי-פלג, שלשים שנה; ויולד, את-רעו.  יא,יט ויחי-פלג, אחרי הולידו את-רעו, תשע שנים, ומאתים שנה; ויולד בנים, ובנות.  

יא,כ ויחי רעו, שתים ושלשים שנה; ויולד, את-שרוג.  יא,כא ויחי רעו, אחרי הולידו את-שרוג, שבע שנים, ומאתים שנה; ויולד בנים, ובנות.  

יא,כב ויחי שרוג, שלשים שנה; ויולד, את-נחור.  יא,כג ויחי שרוג, אחרי הולידו את-נחור--מאתים שנה; ויולד בנים, ובנות.  

יא,כד ויחי נחור, תשע ועשרים שנה; ויולד, את-תרח.  יא,כה ויחי נחור, אחרי הולידו את-תרח, תשע-עשרה שנה, ומאת שנה; ויולד בנים, ובנות.  

יא,כו ויחי-תרח, שבעים שנה; ויולד, את-אברם, את-נחור, ואת-הרן.  יא,כז ואלה, תולדת תרח--תרח הוליד את-אברם, את-נחור ואת-הרן; והרן, הוליד את-לוט.  יא,כח וימת הרן, על-פני תרח אביו, בארץ מולדתו, באור כשדים.  יא,כט ויקח אברם ונחור להם, נשים:  שם אשת-אברם, שרי, ושם אשת-נחור מלכה, בת-הרן אבי-מלכה ואבי יסכה.  יא,ל ותהי שרי, עקרה:  אין לה, ולד.  יא,לא ויקח תרח את-אברם בנו, ואת-לוט בן-הרן בן-בנו, ואת שרי כלתו, אשת אברם בנו; ויצאו אתם מאור כשדים, ללכת ארצה כנען, ויבאו עד-חרן, וישבו שם.  יא,לב ויהיו ימי-תרח, חמש שנים ומאתים שנה; וימת תרח, בחרן.  

יב,א ויאמר יהוה אל-אברם, לך-לך מארצך וממולדתך ומבית אביך, אל-הארץ, אשר אראך.  יב,ב ואעשך, לגוי גדול, ואברכך, ואגדלה שמך; והיה, ברכה.  יב,ג ואברכה, מברכיך, ומקללך, אאר; ונברכו בך, כל משפחת האדמה.  יב,ד וילך אברם, כאשר דבר אליו יהוה, וילך אתו, לוט; ואברם, בן-חמש שנים ושבעים שנה, בצאתו, מחרן.  יב,ה ויקח אברם את-שרי אשתו ואת-לוט בן-אחיו, ואת-כל-רכושם אשר רכשו, ואת-הנפש, אשר-עשו בחרן; ויצאו, ללכת ארצה כנען, ויבאו, ארצה כנען.  יב,ו ויעבר אברם, בארץ, עד מקום שכם, עד אלון מורה; והכנעני, אז בארץ.  יב,ז וירא יהוה, אל-אברם, ויאמר, לזרעך אתן את-הארץ הזאת; ויבן שם מזבח, ליהוה הנראה אליו.  יב,ח ויעתק משם ההרה, מקדם לבית-אל--ויט אהלה; בית-אל מים, והעי מקדם, ויבן-שם מזבח ליהוה, ויקרא בשם יהוה.  יב,ט ויסע אברם, הלוך ונסוע הנגבה.  

יב,י ויהי רעב, בארץ; וירד אברם מצרימה לגור שם, כי-כבד הרעב בארץ.  יב,יא ויהי, כאשר הקריב לבוא מצרימה; ויאמר, אל-שרי אשתו, הנה-נא ידעתי, כי אשה יפת-מראה את.  יב,יב והיה, כי-יראו אתך המצרים, ואמרו, אשתו זאת; והרגו אתי, ואתך יחיו.  יב,יג אמרי-נא, אחתי את--למען ייטב-לי בעבורך, וחיתה נפשי בגללך.  יב,יד ויהי, כבוא אברם מצרימה; ויראו המצרים את-האשה, כי-יפה הוא מאד.  יב,טו ויראו אתה שרי פרעה, ויהללו אתה אל-פרעה; ותקח האשה, בית פרעה.  יב,טז ולאברם היטיב, בעבורה; ויהי-לו צאן-ובקר, וחמרים, ועבדים ושפחת, ואתנת וגמלים.  יב,יז וינגע יהוה את-פרעה נגעים גדלים, ואת-ביתו, על-דבר שרי, אשת אברם.  יב,יח ויקרא פרעה, לאברם, ויאמר, מה-זאת עשית לי; למה לא-הגדת לי, כי אשתך הוא.  יב,יט למה אמרת אחתי הוא, ואקח אתה לי לאשה; ועתה, הנה אשתך קח ולך.  יב,כ ויצו עליו פרעה, אנשים; וישלחו אתו ואת-אשתו, ואת-כל-אשר-לו.  יג,א ויעל אברם ממצרים הוא ואשתו וכל-אשר-לו, ולוט עמו--הנגבה.  יג,ב ואברם, כבד מאד, במקנה, בכסף ובזהב.  יג,ג וילך, למסעיו, מנגב, ועד-בית-אל--עד-המקום, אשר-היה שם אהלה בתחלה, בין בית-אל, ובין העי.  יג,ד אל-מקום, המזבח, אשר-עשה שם, בראשנה; ויקרא שם אברם, בשם יהוה.  יג,ה וגם-ללוט--ההלך, את-אברם:  היה צאן-ובקר, ואהלים.  יג,ו ולא-נשא אתם הארץ, לשבת יחדו:  כי-היה רכושם רב, ולא יכלו לשבת יחדו.  יג,ז ויהי-ריב, בין רעי מקנה-אברם, ובין, רעי מקנה-לוט; והכנעני, והפרזי, אז, ישב בארץ.  יג,ח ויאמר אברם אל-לוט, אל-נא תהי מריבה ביני ובינך, ובין רעי, ובין רעיך:  כי-אנשים אחים, אנחנו.  יג,ט הלא כל-הארץ לפניך, הפרד נא מעלי:  אם-השמאל ואימנה, ואם-הימין ואשמאילה.  יג,י וישא-לוט את-עיניו, וירא את-כל-ככר הירדן, כי כלה, משקה--לפני שחת יהוה, את-סדם ואת-עמרה, כגן-יהוה כארץ מצרים, באכה צער.  יג,יא ויבחר-לו לוט, את כל-ככר הירדן, ויסע לוט, מקדם; ויפרדו, איש מעל אחיו.  יג,יב אברם, ישב בארץ-כנען; ולוט, ישב בערי הככר, ויאהל, עד-סדם.  יג,יג ואנשי סדם, רעים וחטאים, ליהוה, מאד.  יג,יד ויהוה אמר אל-אברם, אחרי הפרד-לוט מעמו, שא נא עיניך וראה, מן-המקום אשר-אתה שם--צפנה ונגבה, וקדמה וימה.  יג,טו כי את-כל-הארץ אשר-אתה ראה, לך אתננה, ולזרעך, עד-עולם.  יג,טז ושמתי את-זרעך, כעפר הארץ:  אשר אם-יוכל איש, למנות את-עפר הארץ--גם-זרעך, ימנה.  יג,יז קום התהלך בארץ, לארכה ולרחבה:  כי לך, אתננה.  יג,יח ויאהל אברם, ויבא וישב באלני ממרא--אשר בחברון; ויבן-שם מזבח, ליהוה.  

יד,א ויהי, בימי אמרפל מלך-שנער, אריוך, מלך אלסר; כדרלעמר מלך עילם, ותדעל מלך גוים.  יד,ב עשו מלחמה, את-ברע מלך סדם, ואת-ברשע, מלך עמרה; שנאב מלך אדמה, ושמאבר מלך צביים, ומלך בלע, היא-צער.  יד,ג כל-אלה, חברו, אל-עמק, השדים:  הוא, ים המלח.  יד,ד שתים עשרה שנה, עבדו את-כדרלעמר; ושלש-עשרה שנה, מרדו.  יד,ה ובארבע עשרה שנה בא כדרלעמר, והמלכים אשר אתו, ויכו את-רפאים בעשתרת קרנים, ואת-הזוזים בהם; ואת, האימים, בשוה, קריתים.  יד,ו ואת-החרי, בהררם שעיר, עד איל פארן, אשר על-המדבר.  יד,ז וישבו ויבאו אל-עין משפט, הוא קדש, ויכו, את-כל-שדה העמלקי--וגם, את-האמרי, הישב, בחצצן תמר.  יד,ח ויצא מלך-סדם ומלך עמרה, ומלך אדמה ומלך צביים, ומלך בלע, הוא-צער; ויערכו אתם מלחמה, בעמק השדים.  יד,ט את כדרלעמר מלך עילם, ותדעל מלך גוים, ואמרפל מלך שנער, ואריוך מלך אלסר--ארבעה מלכים, את-החמשה.  יד,י ועמק השדים, בארת בארת חמר, וינסו מלך-סדם ועמרה, ויפלו-שמה; והנשארים, הרה נסו.  יד,יא ויקחו את-כל-רכש סדם ועמרה, ואת-כל-אכלם--וילכו.  יד,יב ויקחו את-לוט ואת-רכשו בן-אחי אברם, וילכו; והוא ישב, בסדם.  יד,יג ויבא, הפליט, ויגד, לאברם העברי; והוא שכן באלני ממרא האמרי, אחי אשכל ואחי ענר, והם, בעלי ברית-אברם.  יד,יד וישמע אברם, כי נשבה אחיו; וירק את-חניכיו ילידי ביתו, שמנה עשר ושלש מאות, וירדף, עד-דן.  יד,טו ויחלק עליהם לילה הוא ועבדיו, ויכם; וירדפם, עד-חובה, אשר משמאל, לדמשק.  יד,טז וישב, את כל-הרכש; וגם את-לוט אחיו ורכשו השיב, וגם את-הנשים ואת-העם.  יד,יז ויצא מלך-סדם, לקראתו, אחרי שובו מהכות את-כדרלעמר, ואת-המלכים אשר אתו--אל-עמק שוה, הוא עמק המלך.  יד,יח ומלכי-צדק מלך שלם, הוציא לחם ויין; והוא כהן, לאל עליון.  יד,יט ויברכהו, ויאמר:  ברוך אברם לאל עליון, קנה שמים וארץ.  יד,כ וברוך אל עליון, אשר-מגן צריך בידך; ויתן-לו מעשר, מכל.  יד,כא ויאמר מלך-סדם, אל-אברם:  תן-לי הנפש, והרכש קח-לך.  יד,כב ויאמר אברם, אל-מלך סדם:  הרמתי ידי אל-יהוה אל עליון, קנה שמים וארץ.  יד,כג אם-מחוט ועד שרוך-נעל, ואם-אקח מכל-אשר-לך; ולא תאמר, אני העשרתי את-אברם.  יד,כד בלעדי, רק אשר אכלו הנערים, וחלק האנשים, אשר הלכו אתי:  ענר אשכל וממרא, הם יקחו חלקם.  

טו,א אחר הדברים האלה, היה דבר-יהוה אל-אברם, במחזה, לאמר:  אל-תירא אברם, אנכי מגן לך--שכרך, הרבה מאד.  טו,ב ויאמר אברם, אדני יהוה מה-תתן-לי, ואנכי, הולך ערירי; ובן-משק ביתי, הוא דמשק אליעזר.  טו,ג ויאמר אברם--הן לי, לא נתתה זרע; והנה בן-ביתי, יורש אתי.  טו,ד והנה דבר-יהוה אליו לאמר, לא יירשך זה:  כי-אם אשר יצא ממעיך, הוא יירשך.  טו,ה ויוצא אתו החוצה, ויאמר הבט-נא השמימה וספר הכוכבים--אם-תוכל, לספר אתם; ויאמר לו, כה יהיה זרעך.  טו,ו והאמן, ביהוה; ויחשבה לו, צדקה.  טו,ז ויאמר, אליו:  אני יהוה, אשר הוצאתיך מאור כשדים--לתת לך את-הארץ הזאת, לרשתה.  טו,ח ויאמר:  אדני יהוה, במה אדע כי אירשנה.  טו,ט ויאמר אליו, קחה לי עגלה משלשת, ועז משלשת, ואיל משלש; ותר, וגוזל.  טו,י ויקח-לו את-כל-אלה, ויבתר אתם בתוך, ויתן איש-בתרו, לקראת רעהו; ואת-הצפר, לא בתר.  טו,יא וירד העיט, על-הפגרים; וישב אתם, אברם.  טו,יב ויהי השמש לבוא, ותרדמה נפלה על-אברם; והנה אימה חשכה גדלה, נפלת עליו.  טו,יג ויאמר לאברם, ידע תדע כי-גר יהיה זרעך בארץ לא להם, ועבדום, וענו אתם--ארבע מאות, שנה.  טו,יד וגם את-הגוי אשר יעבדו, דן אנכי; ואחרי-כן יצאו, ברכש גדול.  טו,טו ואתה תבוא אל-אבתיך, בשלום:  תקבר, בשיבה טובה.  טו,טז ודור רביעי, ישובו הנה:  כי לא-שלם עון האמרי, עד-הנה.  טו,יז ויהי השמש באה, ועלטה היה; והנה תנור עשן, ולפיד אש, אשר עבר, בין הגזרים האלה.  טו,יח ביום ההוא, כרת יהוה את-אברם--ברית לאמר:  לזרעך, נתתי את-הארץ הזאת, מנהר מצרים, עד-הנהר הגדל נהר-פרת.  טו,יט את-הקיני, ואת-הקנזי, ואת, הקדמני.  טו,כ ואת-החתי ואת-הפרזי, ואת-הרפאים.  טו,כא ואת-האמרי, ואת-הכנעני, ואת-הגרגשי, ואת-היבוסי.  

טז,א ושרי אשת אברם, לא ילדה לו; ולה שפחה מצרית, ושמה הגר.  טז,ב ותאמר שרי אל-אברם, הנה-נא עצרני יהוה מלדת--בא-נא אל-שפחתי, אולי אבנה ממנה; וישמע אברם, לקול שרי.  טז,ג ותקח שרי אשת-אברם, את-הגר המצרית שפחתה, מקץ עשר שנים, לשבת אברם בארץ כנען; ותתן אתה לאברם אישה, לו לאשה.  טז,ד ויבא אל-הגר, ותהר; ותרא כי הרתה, ותקל גברתה בעיניה.  טז,ה ותאמר שרי אל-אברם, חמסי עליך--אנכי נתתי שפחתי בחיקך, ותרא כי הרתה ואקל בעיניה; ישפט יהוה, ביני וביניך.  טז,ו ויאמר אברם אל-שרי, הנה שפחתך בידך--עשי-לה, הטוב בעיניך; ותענה שרי, ותברח מפניה.  טז,ז וימצאה מלאך יהוה, על-עין המים--במדבר:  על-העין, בדרך שור.  טז,ח ויאמר, הגר שפחת שרי אי-מזה באת--ואנה תלכי; ותאמר--מפני שרי גברתי, אנכי ברחת.  טז,ט ויאמר לה מלאך יהוה, שובי אל-גברתך, והתעני, תחת ידיה.  טז,י ויאמר לה מלאך יהוה, הרבה ארבה את-זרעך, ולא יספר, מרב.  טז,יא ויאמר לה מלאך יהוה, הנך הרה וילדת בן, וקראת שמו ישמעאל, כי-שמע יהוה אל-עניך.  טז,יב והוא יהיה, פרא אדם--ידו בכל, ויד כל בו; ועל-פני כל-אחיו, ישכן.  טז,יג ותקרא שם-יהוה הדבר אליה, אתה אל ראי:  כי אמרה, הגם הלם ראיתי--אחרי ראי.  טז,יד על-כן קרא לבאר, באר לחי ראי--הנה בין-קדש, ובין ברד.  טז,טו ותלד הגר לאברם, בן; ויקרא אברם שם-בנו אשר-ילדה הגר, ישמעאל.  טז,טז ואברם, בן-שמנים שנה ושש שנים, בלדת-הגר את-ישמעאל, לאברם.  

יז,א ויהי אברם, בן-תשעים שנה ותשע שנים; וירא יהוה אל-אברם, ויאמר אליו אני-אל שדי--התהלך לפני, והיה תמים.  יז,ב ואתנה בריתי, ביני ובינך; וארבה אותך, במאד מאד.  יז,ג ויפל אברם, על-פניו; וידבר אתו אלהים, לאמר.  יז,ד אני, הנה בריתי אתך; והיית, לאב המון גוים.  יז,ה ולא-יקרא עוד את-שמך, אברם; והיה שמך אברהם, כי אב-המון גוים נתתיך.  יז,ו והפרתי אתך במאד מאד, ונתתיך לגוים; ומלכים, ממך יצאו.  יז,ז והקמתי את-בריתי ביני ובינך, ובין זרעך אחריך לדרתם--לברית עולם:  להיות לך לאלהים, ולזרעך אחריך.  יז,ח ונתתי לך ולזרעך אחריך את ארץ מגריך, את כל-ארץ כנען, לאחזת, עולם; והייתי להם, לאלהים.  יז,ט ויאמר אלהים אל-אברהם, ואתה את-בריתי תשמר--אתה וזרעך אחריך, לדרתם.  יז,י זאת בריתי אשר תשמרו, ביני וביניכם, ובין זרעך, אחריך:  המול לכם, כל-זכר.  יז,יא ונמלתם, את בשר ערלתכם; והיה לאות ברית, ביני וביניכם.  יז,יב ובן-שמנת ימים, ימול לכם כל-זכר--לדרתיכם:  יליד בית--ומקנת-כסף מכל בן-נכר, אשר לא מזרעך הוא.  יז,יג המול ימול יליד ביתך, ומקנת כספך; והיתה בריתי בבשרכם, לברית עולם.  יז,יד וערל זכר, אשר לא-ימול את-בשר ערלתו--ונכרתה הנפש ההוא, מעמיה:  את-בריתי, הפר.  

יז,טו ויאמר אלהים, אל-אברהם, שרי אשתך, לא-תקרא את-שמה שרי:  כי שרה, שמה.  יז,טז וברכתי אתה, וגם נתתי ממנה לך בן; וברכתיה והיתה לגוים, מלכי עמים ממנה יהיו.  יז,יז ויפל אברהם על-פניו, ויצחק; ויאמר בלבו, הלבן מאה-שנה יולד, ואם-שרה, הבת-תשעים שנה תלד.  יז,יח ויאמר אברהם, אל-האלהים:  לו ישמעאל, יחיה לפניך.  יז,יט ויאמר אלהים, אבל שרה אשתך ילדת לך בן, וקראת את-שמו, יצחק; והקמתי את-בריתי אתו לברית עולם, לזרעו אחריו.  יז,כ ולישמעאל, שמעתיך--הנה ברכתי אתו והפריתי אתו והרביתי אתו, במאד מאד:  שנים-עשר נשיאם יוליד, ונתתיו לגוי גדול.  יז,כא ואת-בריתי, אקים את-יצחק, אשר תלד לך שרה למועד הזה, בשנה האחרת.  יז,כב ויכל, לדבר אתו; ויעל אלהים, מעל אברהם.  יז,כג ויקח אברהם את-ישמעאל בנו, ואת כל-ילידי ביתו ואת כל-מקנת כספו--כל-זכר, באנשי בית אברהם; וימל את-בשר ערלתם, בעצם היום הזה, כאשר דבר אתו, אלהים.  יז,כד ואברהם--בן-תשעים ותשע, שנה:  בהמלו, בשר ערלתו.  יז,כה וישמעאל בנו, בן-שלש עשרה שנה:  בהמלו--את, בשר ערלתו.  יז,כו בעצם היום הזה, נמול אברהם, וישמעאל, בנו.  יז,כז וכל-אנשי ביתו יליד בית, ומקנת-כסף מאת בן-נכר--נמלו, אתו.  

יח,א וירא אליו יהוה, באלני ממרא; והוא ישב פתח-האהל, כחם היום.  יח,ב וישא עיניו, וירא, והנה שלשה אנשים, נצבים עליו; וירא, וירץ לקראתם מפתח האהל, וישתחו, ארצה.  יח,ג ויאמר:  אדני, אם-נא מצאתי חן בעיניך--אל-נא תעבר, מעל עבדך.  יח,ד יקח-נא מעט-מים, ורחצו רגליכם; והשענו, תחת העץ.  יח,ה ואקחה פת-לחם וסעדו לבכם, אחר תעברו--כי-על-כן עברתם, על-עבדכם; ויאמרו, כן תעשה כאשר דברת.  יח,ו וימהר אברהם האהלה, אל-שרה; ויאמר, מהרי שלש סאים קמח סלת--לושי, ועשי עגות.  יח,ז ואל-הבקר, רץ אברהם; ויקח בן-בקר רך וטוב, ויתן אל-הנער, וימהר, לעשות אתו.  יח,ח ויקח חמאה וחלב, ובן-הבקר אשר עשה, ויתן, לפניהם; והוא-עמד עליהם תחת העץ, ויאכלו.  יח,ט ויאמרו אליו, איה שרה אשתך; ויאמר, הנה באהל.  יח,י ויאמר, שוב אשוב אליך כעת חיה, והנה-בן, לשרה אשתך; ושרה שמעת פתח האהל, והוא אחריו.  יח,יא ואברהם ושרה זקנים, באים בימים; חדל להיות לשרה, ארח כנשים.  יח,יב ותצחק שרה, בקרבה לאמר:  אחרי בלתי היתה-לי עדנה, ואדני זקן.  יח,יג ויאמר יהוה, אל-אברהם:  למה זה צחקה שרה לאמר, האף אמנם אלד--ואני זקנתי.  יח,יד היפלא מיהוה, דבר; למועד אשוב אליך, כעת חיה--ולשרה בן.  יח,טו ותכחש שרה לאמר לא צחקתי, כי יראה; ויאמר לא, כי צחקת.  יח,טז ויקמו משם האנשים, וישקפו על-פני סדם; ואברהם--הלך עמם, לשלחם.  יח,יז ויהוה, אמר:  המכסה אני מאברהם, אשר אני עשה.  יח,יח ואברהם--היו יהיה לגוי גדול, ועצום; ונברכו-בו--כל, גויי הארץ.  יח,יט כי ידעתיו, למען אשר יצוה את-בניו ואת-ביתו אחריו, ושמרו דרך יהוה, לעשות צדקה ומשפט--למען, הביא יהוה על-אברהם, את אשר-דבר, עליו.  יח,כ ויאמר יהוה, זעקת סדם ועמרה כי-רבה; וחטאתם--כי כבדה, מאד.  יח,כא ארדה-נא ואראה, הכצעקתה הבאה אלי עשו כלה; ואם-לא, אדעה.  יח,כב ויפנו משם האנשים, וילכו סדמה; ואברהם--עודנו עמד, לפני יהוה.  יח,כג ויגש אברהם, ויאמר:  האף תספה, צדיק עם-רשע.  יח,כד אולי יש חמשים צדיקם, בתוך העיר; האף תספה ולא-תשא למקום, למען חמשים הצדיקם אשר בקרבה.  יח,כה חללה לך מעשת כדבר הזה, להמית צדיק עם-רשע, והיה כצדיק, כרשע; חללה לך--השפט כל-הארץ, לא יעשה משפט.  יח,כו ויאמר יהוה, אם-אמצא בסדם חמשים צדיקם בתוך העיר--ונשאתי לכל-המקום, בעבורם.  יח,כז ויען אברהם, ויאמר:  הנה-נא הואלתי לדבר אל-אדני, ואנכי עפר ואפר.  יח,כח אולי יחסרון חמשים הצדיקם, חמשה--התשחית בחמשה, את-כל-העיר; ויאמר, לא אשחית, אם-אמצא שם, ארבעים וחמשה.  יח,כט ויסף עוד לדבר אליו, ויאמר, אולי ימצאון שם, ארבעים; ויאמר לא אעשה, בעבור הארבעים.  יח,ל ויאמר אל-נא יחר לאדני, ואדברה--אולי ימצאון שם, שלשים; ויאמר לא אעשה, אם-אמצא שם שלשים.  יח,לא ויאמר, הנה-נא הואלתי לדבר אל-אדני--אולי ימצאון שם, עשרים; ויאמר לא אשחית, בעבור העשרים.  יח,לב ויאמר אל-נא יחר לאדני, ואדברה אך-הפעם--אולי ימצאון שם, עשרה; ויאמר לא אשחית, בעבור העשרה.  יח,לג וילך יהוה--כאשר כלה, לדבר אל-אברהם; ואברהם, שב למקמו.  יט,א ויבאו שני המלאכים סדמה, בערב, ולוט, ישב בשער-סדם; וירא-לוט ויקם לקראתם, וישתחו אפים ארצה.  יט,ב ויאמר הנה נא-אדני, סורו נא אל-בית עבדכם ולינו ורחצו רגליכם, והשכמתם, והלכתם לדרככם; ויאמרו לא, כי ברחוב נלין.  יט,ג ויפצר-בם מאד--ויסרו אליו, ויבאו אל-ביתו; ויעש להם משתה, ומצות אפה ויאכלו.  יט,ד טרם, ישכבו, ואנשי העיר אנשי סדם נסבו על-הבית, מנער ועד-זקן:  כל-העם, מקצה.  יט,ה ויקראו אל-לוט ויאמרו לו, איה האנשים אשר-באו אליך הלילה; הוציאם אלינו, ונדעה אתם.  יט,ו ויצא אלהם לוט, הפתחה; והדלת, סגר אחריו.  יט,ז ויאמר:  אל-נא אחי, תרעו.  יט,ח הנה-נא לי שתי בנות, אשר לא-ידעו איש--אוציאה-נא אתהן אליכם, ועשו להן כטוב בעיניכם; רק לאנשים האל, אל-תעשו דבר, כי-על-כן באו, בצל קרתי.  יט,ט ויאמרו גש-הלאה, ויאמרו האחד בא-לגור וישפט שפוט--עתה, נרע לך מהם; ויפצרו באיש בלוט מאד, ויגשו לשבר הדלת.  יט,י וישלחו האנשים את-ידם, ויביאו את-לוט אליהם הביתה; ואת-הדלת, סגרו.  יט,יא ואת-האנשים אשר-פתח הבית, הכו בסנורים, מקטן, ועד-גדול; וילאו, למצא הפתח.  יט,יב ויאמרו האנשים אל-לוט, עד מי-לך פה--חתן ובניך ובנתיך, וכל אשר-לך בעיר:  הוצא, מן-המקום.  יט,יג כי-משחתים אנחנו, את-המקום הזה:  כי-גדלה צעקתם את-פני יהוה, וישלחנו יהוה לשחתה.  יט,יד ויצא לוט וידבר אל-חתניו לקחי בנתיו, ויאמר קומו צאו מן-המקום הזה, כי-משחית יהוה, את-העיר; ויהי כמצחק, בעיני חתניו.  יט,טו וכמו השחר עלה, ויאיצו המלאכים בלוט לאמר:  קום קח את-אשתך ואת-שתי בנתיך, הנמצאת--פן-תספה, בעון העיר.  יט,טז ויתמהמה--ויחזיקו האנשים בידו וביד-אשתו וביד שתי בנתיו, בחמלת יהוה עליו; ויצאהו וינחהו, מחוץ לעיר.  יט,יז ויהי כהוציאם אתם החוצה, ויאמר המלט על-נפשך--אל-תביט אחריך, ואל-תעמד בכל-הככר:  ההרה המלט, פן-תספה.  יט,יח ויאמר לוט, אלהם:  אל-נא, אדני.  יט,יט הנה-נא מצא עבדך חן, בעיניך, ותגדל חסדך אשר עשית עמדי, להחיות את-נפשי; ואנכי, לא אוכל להמלט ההרה--פן-תדבקני הרעה, ומתי.  יט,כ הנה-נא העיר הזאת קרבה, לנוס שמה--והוא מצער; אמלטה נא שמה, הלא מצער הוא--ותחי נפשי.  יט,כא ויאמר אליו--הנה נשאתי פניך, גם לדבר הזה:  לבלתי הפכי את-העיר, אשר דברת.  יט,כב מהר, המלט שמה, כי לא אוכל לעשות דבר, עד-באך שמה; על-כן קרא שם-העיר, צוער.  יט,כג השמש, יצא על-הארץ; ולוט, בא צערה.  יט,כד ויהוה, המטיר על-סדם ועל-עמרה--גפרית ואש:  מאת יהוה, מן-השמים.  יט,כה ויהפך את-הערים האל, ואת כל-הככר, ואת כל-ישבי הערים, וצמח האדמה.  יט,כו ותבט אשתו, מאחריו; ותהי, נציב מלח.  יט,כז וישכם אברהם, בבקר:  אל-המקום--אשר-עמד שם, את-פני יהוה.  יט,כח וישקף, על-פני סדם ועמרה, ועל-כל-פני, ארץ הככר; וירא, והנה עלה קיטר הארץ, כקיטר, הכבשן.  יט,כט ויהי, בשחת אלהים את-ערי הככר, ויזכר אלהים, את-אברהם; וישלח את-לוט, מתוך ההפכה, בהפך את-הערים, אשר-ישב בהן לוט.  יט,ל ויעל לוט מצוער וישב בהר, ושתי בנתיו עמו, כי ירא, לשבת בצוער; וישב, במערה--הוא, ושתי בנתיו.  יט,לא ותאמר הבכירה אל-הצעירה, אבינו זקן; ואיש אין בארץ לבוא עלינו, כדרך כל-הארץ.  יט,לב לכה נשקה את-אבינו יין, ונשכבה עמו; ונחיה מאבינו, זרע.  יט,לג ותשקין את-אביהן יין, בלילה הוא; ותבא הבכירה ותשכב את-אביה, ולא-ידע בשכבה ובקומה.  יט,לד ויהי, ממחרת, ותאמר הבכירה אל-הצעירה, הן-שכבתי אמש את-אבי; נשקנו יין גם-הלילה, ובאי שכבי עמו, ונחיה מאבינו, זרע.  יט,לה ותשקין גם בלילה ההוא, את-אביהן--יין; ותקם הצעירה ותשכב עמו, ולא-ידע בשכבה ובקמה.  יט,לו ותהרין שתי בנות-לוט, מאביהן.  יט,לז ותלד הבכירה בן, ותקרא שמו מואב:  הוא אבי-מואב, עד-היום.  יט,לח והצעירה גם-הוא ילדה בן, ותקרא שמו בן-עמי:  הוא אבי בני-עמון, עד-היום.  

כ,א ויסע משם אברהם ארצה הנגב, וישב בין-קדש ובין שור; ויגר, בגרר.  כ,ב ויאמר אברהם אל-שרה אשתו, אחתי הוא; וישלח, אבימלך מלך גרר, ויקח, את-שרה.  כ,ג ויבא אלהים אל-אבימלך, בחלום הלילה; ויאמר לו, הנך מת על-האשה אשר-לקחת, והוא, בעלת בעל.  כ,ד ואבימלך, לא קרב אליה; ויאמר--אדני, הגוי גם-צדיק תהרג.  כ,ה הלא הוא אמר-לי אחתי הוא, והיא-גם-הוא אמרה אחי הוא; בתם-לבבי ובנקין כפי, עשיתי זאת.  כ,ו ויאמר אליו האלהים בחלם, גם אנכי ידעתי כי בתם-לבבך עשית זאת, ואחשך גם-אנכי אותך, מחטו-לי; על-כן לא-נתתיך, לנגע אליה.  כ,ז ועתה, השב אשת-האיש כי-נביא הוא, ויתפלל בעדך, וחיה; ואם-אינך משיב--דע כי-מות תמות, אתה וכל-אשר-לך.  כ,ח וישכם אבימלך בבקר, ויקרא לכל-עבדיו, וידבר את-כל-הדברים האלה, באזניהם; וייראו האנשים, מאד.  כ,ט ויקרא אבימלך לאברהם, ויאמר לו מה-עשית לנו ומה-חטאתי לך, כי-הבאת עלי ועל-ממלכתי, חטאה גדלה:  מעשים אשר לא-יעשו, עשית עמדי.  כ,י ויאמר אבימלך, אל-אברהם:  מה ראית, כי עשית את-הדבר הזה.  כ,יא ויאמר, אברהם, כי אמרתי רק אין-יראת אלהים, במקום הזה; והרגוני, על-דבר אשתי.  כ,יב וגם-אמנה, אחתי בת-אבי הוא--אך, לא בת-אמי; ותהי-לי, לאשה.  כ,יג ויהי כאשר התעו אתי, אלהים מבית אבי, ואמר לה, זה חסדך אשר תעשי עמדי:  אל כל-המקום אשר נבוא שמה, אמרי-לי אחי הוא.  כ,יד ויקח אבימלך צאן ובקר, ועבדים ושפחת, ויתן, לאברהם; וישב לו, את שרה אשתו.  כ,טו ויאמר אבימלך, הנה ארצי לפניך:  בטוב בעיניך, שב.  כ,טז ולשרה אמר, הנה נתתי אלף כסף לאחיך--הנה הוא-לך כסות עינים, לכל אשר אתך; ואת כל, ונכחת.  כ,יז ויתפלל אברהם, אל-האלהים; וירפא אלהים את-אבימלך ואת-אשתו, ואמהתיו--וילדו.  כ,יח כי-עצר עצר יהוה, בעד כל-רחם לבית אבימלך, על-דבר שרה, אשת אברהם.  

כא,א ויהוה פקד את-שרה, כאשר אמר; ויעש יהוה לשרה, כאשר דבר.  כא,ב ותהר ותלד שרה לאברהם בן, לזקניו, למועד, אשר-דבר אתו אלהים.  כא,ג ויקרא אברהם את-שם-בנו הנולד-לו, אשר-ילדה-לו שרה--יצחק.  כא,ד וימל אברהם את-יצחק בנו, בן-שמנת ימים, כאשר צוה אתו, אלהים.  כא,ה ואברהם, בן-מאת שנה, בהולד לו, את יצחק בנו.  כא,ו ותאמר שרה--צחק, עשה לי אלהים:  כל-השמע, יצחק-לי.  כא,ז ותאמר, מי מלל לאברהם, היניקה בנים, שרה:  כי-ילדתי בן, לזקניו.  כא,ח ויגדל הילד, ויגמל; ויעש אברהם משתה גדול, ביום הגמל את-יצחק.  כא,ט ותרא שרה את-בן-הגר המצרית, אשר-ילדה לאברהם--מצחק.  כא,י ותאמר, לאברהם, גרש האמה הזאת, ואת-בנה:  כי לא יירש בן-האמה הזאת, עם-בני עם-יצחק.  כא,יא וירע הדבר מאד, בעיני אברהם, על, אודת בנו.  כא,יב ויאמר אלהים אל-אברהם, אל-ירע בעיניך על-הנער ועל-אמתך--כל אשר תאמר אליך שרה, שמע בקלה:  כי ביצחק, יקרא לך זרע.  כא,יג וגם את-בן-האמה, לגוי אשימנו:  כי זרעך, הוא.  כא,יד וישכם אברהם בבקר ויקח-לחם וחמת מים ויתן אל-הגר שם על-שכמה, ואת-הילד--וישלחה; ותלך ותתע, במדבר באר שבע.  כא,טו ויכלו המים, מן-החמת; ותשלך את-הילד, תחת אחד השיחם.  כא,טז ותלך ותשב לה מנגד, הרחק כמטחוי קשת, כי אמרה, אל-אראה במות הילד; ותשב מנגד, ותשא את-קלה ותבך.  כא,יז וישמע אלהים, את-קול הנער, ויקרא מלאך אלהים אל-הגר מן-השמים, ויאמר לה מה-לך הגר; אל-תיראי, כי-שמע אלהים אל-קול הנער באשר הוא-שם.  כא,יח קומי שאי את-הנער, והחזיקי את-ידך בו:  כי-לגוי גדול, אשימנו.  כא,יט ויפקח אלהים את-עיניה, ותרא באר מים; ותלך ותמלא את-החמת, מים, ותשק, את-הנער.  כא,כ ויהי אלהים את-הנער, ויגדל; וישב, במדבר, ויהי, רבה קשת.  כא,כא וישב, במדבר פארן; ותקח-לו אמו אשה, מארץ מצרים.  

כא,כב ויהי, בעת ההוא, ויאמר אבימלך ופיכל שר-צבאו, אל-אברהם לאמר:  אלהים עמך, בכל אשר-אתה עשה.  כא,כג ועתה, השבעה לי באלהים הנה, אם-תשקר לי, ולניני ולנכדי; כחסד אשר-עשיתי עמך, תעשה עמדי, ועם-הארץ, אשר-גרתה בה.  כא,כד ויאמר, אברהם, אנכי, אשבע.  כא,כה והוכח אברהם, את-אבימלך, על-אדות באר המים, אשר גזלו עבדי אבימלך.  כא,כו ויאמר אבימלך--לא ידעתי, מי עשה את-הדבר הזה; וגם-אתה לא-הגדת לי, וגם אנכי לא שמעתי--בלתי היום.  כא,כז ויקח אברהם צאן ובקר, ויתן לאבימלך; ויכרתו שניהם, ברית.  כא,כח ויצב אברהם, את-שבע כבשת הצאן--לבדהן.  כא,כט ויאמר אבימלך, אל-אברהם:  מה הנה, שבע כבשת האלה, אשר הצבת, לבדנה.  כא,ל ויאמר--כי את-שבע כבשת, תקח מידי:  בעבור תהיה-לי לעדה, כי חפרתי את-הבאר הזאת.  כא,לא על-כן, קרא למקום ההוא--באר שבע:  כי שם נשבעו, שניהם.  כא,לב ויכרתו ברית, בבאר שבע; ויקם אבימלך, ופיכל שר-צבאו, וישבו, אל-ארץ פלשתים.  כא,לג ויטע אשל, בבאר שבע; ויקרא-שם--בשם יהוה, אל עולם.  כא,לד ויגר אברהם בארץ פלשתים, ימים רבים.  

כב,א ויהי, אחר הדברים האלה, והאלהים, נסה את-אברהם; ויאמר אליו, אברהם ויאמר הנני.  כב,ב ויאמר קח-נא את-בנך את-יחידך אשר-אהבת, את-יצחק, ולך-לך, אל-ארץ המריה; והעלהו שם, לעלה, על אחד ההרים, אשר אמר אליך.  כב,ג וישכם אברהם בבקר, ויחבש את-חמרו, ויקח את-שני נעריו אתו, ואת יצחק בנו; ויבקע, עצי עלה, ויקם וילך, אל-המקום אשר-אמר-לו האלהים.  כב,ד ביום השלישי, וישא אברהם את-עיניו וירא את-המקום--מרחק.  כב,ה ויאמר אברהם אל-נעריו, שבו-לכם פה עם-החמור, ואני והנער, נלכה עד-כה; ונשתחוה, ונשובה אליכם.  כב,ו ויקח אברהם את-עצי העלה, וישם על-יצחק בנו, ויקח בידו, את-האש ואת-המאכלת; וילכו שניהם, יחדו.  כב,ז ויאמר יצחק אל-אברהם אביו, ויאמר אבי, ויאמר, הנני בני; ויאמר, הנה האש והעצים, ואיה השה, לעלה.  כב,ח ויאמר, אברהם, אלהים יראה-לו השה לעלה, בני; וילכו שניהם, יחדו.  כב,ט ויבאו, אל-המקום אשר אמר-לו האלהים, ויבן שם אברהם את-המזבח, ויערך את-העצים; ויעקד, את-יצחק בנו, וישם אתו על-המזבח, ממעל לעצים.  כב,י וישלח אברהם את-ידו, ויקח את-המאכלת, לשחט, את-בנו.  כב,יא ויקרא אליו מלאך יהוה, מן-השמים, ויאמר, אברהם אברהם; ויאמר, הנני.  כב,יב ויאמר, אל-תשלח ידך אל-הנער, ואל-תעש לו, מאומה:  כי עתה ידעתי, כי-ירא אלהים אתה, ולא חשכת את-בנך את-יחידך, ממני.  כב,יג וישא אברהם את-עיניו, וירא והנה-איל, אחר, נאחז בסבך בקרניו; וילך אברהם ויקח את-האיל, ויעלהו לעלה תחת בנו.  כב,יד ויקרא אברהם שם-המקום ההוא, יהוה יראה, אשר יאמר היום, בהר יהוה יראה.  כב,טו ויקרא מלאך יהוה, אל-אברהם, שנית, מן-השמים.  כב,טז ויאמר, בי נשבעתי נאם-יהוה:  כי, יען אשר עשית את-הדבר הזה, ולא חשכת, את-בנך את-יחידך.  כב,יז כי-ברך אברכך, והרבה ארבה את-זרעך ככוכבי השמים, וכחול, אשר על-שפת הים; וירש זרעך, את שער איביו.  כב,יח והתברכו בזרעך, כל גויי הארץ, עקב, אשר שמעת בקלי.  כב,יט וישב אברהם אל-נעריו, ויקמו וילכו יחדו אל-באר שבע; וישב אברהם, בבאר שבע.  

כב,כ ויהי, אחרי הדברים האלה, ויגד לאברהם, לאמר:  הנה ילדה מלכה גם-הוא, בנים--לנחור אחיך.  כב,כא את-עוץ בכרו, ואת-בוז אחיו, ואת-קמואל, אבי ארם.  כב,כב ואת-כשד ואת-חזו, ואת-פלדש ואת-ידלף, ואת, בתואל.  כב,כג ובתואל, ילד את-רבקה; שמנה אלה ילדה מלכה, לנחור אחי אברהם.  כב,כד ופילגשו, ושמה ראומה; ותלד גם-הוא את-טבח ואת-גחם, ואת-תחש ואת-מעכה.  

כג,א ויהיו חיי שרה, מאה שנה ועשרים שנה ושבע שנים--שני, חיי שרה.  כג,ב ותמת שרה, בקרית ארבע הוא חברון--בארץ כנען; ויבא, אברהם, לספד לשרה, ולבכתה.  כג,ג ויקם, אברהם, מעל, פני מתו; וידבר אל-בני-חת, לאמר.  כג,ד גר-ותושב אנכי, עמכם; תנו לי אחזת-קבר עמכם, ואקברה מתי מלפני.  כג,ה ויענו בני-חת את-אברהם, לאמר לו.  כג,ו שמענו אדני, נשיא אלהים אתה בתוכנו--במבחר קברינו, קבר את-מתך; איש ממנו, את-קברו לא-יכלה ממך מקבר מתך.  כג,ז ויקם אברהם וישתחו לעם-הארץ, לבני-חת.  כג,ח וידבר אתם, לאמר:  אם-יש את-נפשכם, לקבר את-מתי מלפני--שמעוני, ופגעו-לי בעפרון בן-צחר.  כג,ט ויתן-לי, את-מערת המכפלה אשר-לו, אשר, בקצה שדהו:  בכסף מלא יתננה לי, בתוככם--לאחזת-קבר.  כג,י ועפרון ישב, בתוך בני-חת; ויען עפרון החתי את-אברהם באזני בני-חת, לכל באי שער-עירו לאמר.  כג,יא לא-אדני שמעני--השדה נתתי לך, והמערה אשר-בו לך נתתיה; לעיני בני-עמי נתתיה לך, קבר מתך.  כג,יב וישתחו, אברהם, לפני, עם הארץ.  כג,יג וידבר אל-עפרון באזני עם-הארץ, לאמר, אך אם-אתה לו, שמעני:  נתתי כסף השדה, קח ממני, ואקברה את-מתי, שמה.  כג,יד ויען עפרון את-אברהם, לאמר לו.  כג,טו אדני שמעני, ארץ ארבע מאת שקל-כסף ביני ובינך מה-הוא; ואת-מתך, קבר.  כג,טז וישמע אברהם, אל-עפרון, וישקל אברהם לעפרן, את-הכסף אשר דבר באזני בני-חת--ארבע מאות שקל כסף, עבר לסחר.  כג,יז ויקם שדה עפרון, אשר במכפלה, אשר, לפני ממרא:  השדה, והמערה אשר-בו, וכל-העץ אשר בשדה, אשר בכל-גבלו סביב.  כג,יח לאברהם למקנה, לעיני בני-חת, בכל, באי שער-עירו.  כג,יט ואחרי-כן קבר אברהם את-שרה אשתו, אל-מערת שדה המכפלה על-פני ממרא--הוא חברון:  בארץ, כנען.  כג,כ ויקם השדה והמערה אשר-בו, לאברהם--לאחזת-קבר:  מאת, בני-חת.  

כד,א ואברהם זקן, בא בימים; ויהוה ברך את-אברהם, בכל.  כד,ב ויאמר אברהם, אל-עבדו זקן ביתו, המשל, בכל-אשר-לו:  שים-נא ידך, תחת ירכי.  כד,ג ואשביעך--ביהוה אלהי השמים, ואלהי הארץ:  אשר לא-תקח אשה, לבני, מבנות הכנעני, אשר אנכי יושב בקרבו.  כד,ד כי אל-ארצי ואל-מולדתי, תלך; ולקחת אשה, לבני ליצחק.  כד,ה ויאמר אליו, העבד, אולי לא-תאבה האשה, ללכת אחרי אל-הארץ הזאת; ההשב אשיב את-בנך, אל-הארץ אשר-יצאת משם.  כד,ו ויאמר אליו, אברהם:  השמר לך, פן-תשיב את-בני שמה.  כד,ז יהוה אלהי השמים, אשר לקחני מבית אבי ומארץ מולדתי, ואשר דבר-לי ואשר נשבע-לי לאמר, לזרעך אתן את-הארץ הזאת--הוא, ישלח מלאכו לפניך, ולקחת אשה לבני, משם.  כד,ח ואם-לא תאבה האשה, ללכת אחריך--ונקית, משבעתי זאת; רק את-בני, לא תשב שמה.  כד,ט וישם העבד את-ידו, תחת ירך אברהם אדניו; וישבע לו, על-הדבר הזה.  כד,י ויקח העבד עשרה גמלים מגמלי אדניו, וילך, וכל-טוב אדניו, בידו; ויקם, וילך אל-ארם נהרים--אל-עיר נחור.  כד,יא ויברך הגמלים מחוץ לעיר, אל-באר המים, לעת ערב, לעת צאת השאבת.  כד,יב ויאמר--יהוה אלהי אדני אברהם, הקרה-נא לפני היום; ועשה-חסד, עם אדני אברהם.  כד,יג הנה אנכי נצב, על-עין המים; ובנות אנשי העיר, יצאת לשאב מים.  כד,יד והיה הנער, אשר אמר אליה הטי-נא כדך ואשתה, ואמרה שתה, וגם-גמליך אשקה--אתה הכחת, לעבדך ליצחק, ובה אדע, כי-עשית חסד עם-אדני.  כד,טו ויהי-הוא, טרם כלה לדבר, והנה רבקה יצאת אשר ילדה לבתואל בן-מלכה, אשת נחור אחי אברהם; וכדה, על-שכמה.  כד,טז והנער, טבת מראה מאד--בתולה, ואיש לא ידעה; ותרד העינה, ותמלא כדה ותעל.  כד,יז וירץ העבד, לקראתה; ויאמר, הגמיאיני נא מעט-מים מכדך.  כד,יח ותאמר, שתה אדני; ותמהר, ותרד כדה על-ידה--ותשקהו.  כד,יט ותכל, להשקתו; ותאמר, גם לגמליך אשאב, עד אם-כלו, לשתת.  כד,כ ותמהר, ותער כדה אל-השקת, ותרץ עוד אל-הבאר, לשאב; ותשאב, לכל-גמליו.  כד,כא והאיש משתאה, לה; מחריש--לדעת ההצליח יהוה דרכו, אם-לא.  כד,כב ויהי, כאשר כלו הגמלים לשתות, ויקח האיש נזם זהב, בקע משקלו--ושני צמידים על-ידיה, עשרה זהב משקלם.  כד,כג ויאמר בת-מי את, הגידי נא לי; היש בית-אביך מקום לנו, ללין.  כד,כד ותאמר אליו, בת-בתואל אנכי--בן-מלכה, אשר ילדה לנחור.  כד,כה ותאמר אליו, גם-תבן גם-מספוא רב עמנו--גם-מקום, ללון.  כד,כו ויקד האיש, וישתחו ליהוה.  כד,כז ויאמר, ברוך יהוה אלהי אדני אברהם, אשר לא-עזב חסדו ואמתו, מעם אדני; אנכי, בדרך נחני יהוה, בית, אחי אדני.  כד,כח ותרץ, הנער, ותגד, לבית אמה--כדברים, האלה.  כד,כט ולרבקה אח, ושמו לבן; וירץ לבן אל-האיש החוצה, אל-העין.  כד,ל ויהי כראת את-הנזם, ואת-הצמדים על-ידי אחתו, וכשמעו את-דברי רבקה אחתו לאמר, כה-דבר אלי האיש; ויבא, אל-האיש, והנה עמד על-הגמלים, על-העין.  כד,לא ויאמר, בוא ברוך יהוה; למה תעמד, בחוץ, ואנכי פניתי הבית, ומקום לגמלים.  כד,לב ויבא האיש הביתה, ויפתח הגמלים; ויתן תבן ומספוא, לגמלים, ומים לרחץ רגליו, ורגלי האנשים אשר אתו.  כד,לג ויישם ויושם לפניו, לאכל, ויאמר לא אכל, עד אם-דברתי דברי; ויאמר, דבר.  כד,לד ויאמר:  עבד אברהם, אנכי.  כד,לה ויהוה ברך את-אדני, מאד--ויגדל; ויתן-לו צאן ובקר, וכסף וזהב, ועבדם ושפחת, וגמלים וחמרים.  כד,לו ותלד שרה אשת אדני בן, לאדני, אחרי, זקנתה; ויתן-לו, את-כל-אשר-לו.  כד,לז וישבעני אדני, לאמר:  לא-תקח אשה, לבני, מבנות הכנעני, אשר אנכי ישב בארצו.  כד,לח אם-לא אל-בית-אבי תלך, ואל-משפחתי; ולקחת אשה, לבני.  כד,לט ואמר, אל-אדני:  אלי לא-תלך האשה, אחרי.  כד,מ ויאמר, אלי:  יהוה אשר-התהלכתי לפניו, ישלח מלאכו אתך והצליח דרכך, ולקחת אשה לבני, ממשפחתי ומבית אבי.  כד,מא אז תנקה מאלתי, כי תבוא אל-משפחתי; ואם-לא יתנו לך, והיית נקי מאלתי.  כד,מב ואבא היום, אל-העין; ואמר, יהוה אלהי אדני אברהם, אם-ישך-נא מצליח דרכי, אשר אנכי הלך עליה.  כד,מג הנה אנכי נצב, על-עין המים; והיה העלמה, היצאת לשאב, ואמרתי אליה, השקיני-נא מעט-מים מכדך.  כד,מד ואמרה אלי גם-אתה שתה, וגם לגמליך אשאב--הוא האשה, אשר-הכיח יהוה לבן-אדני.  כד,מה אני טרם אכלה לדבר אל-לבי, והנה רבקה יצאת וכדה על-שכמה, ותרד העינה, ותשאב; ואמר אליה, השקיני נא.  כד,מו ותמהר, ותורד כדה מעליה, ותאמר שתה, וגם-גמליך אשקה; ואשת, וגם הגמלים השקתה.  כד,מז ואשאל אתה, ואמר בת-מי את, ותאמר בת-בתואל בן-נחור, אשר ילדה-לו מלכה; ואשם הנזם על-אפה, והצמידים על-ידיה.  כד,מח ואקד ואשתחוה, ליהוה; ואברך, את-יהוה אלהי אדני אברהם, אשר הנחני בדרך אמת, לקחת את-בת-אחי אדני לבנו.  כד,מט ועתה אם-ישכם עשים חסד ואמת, את-אדני--הגידו לי; ואם-לא--הגידו לי, ואפנה על-ימין או על-שמאל.  כד,נ ויען לבן ובתואל ויאמרו, מיהוה יצא הדבר; לא נוכל דבר אליך, רע או-טוב.  כד,נא הנה-רבקה לפניך, קח ולך; ותהי אשה לבן-אדניך, כאשר דבר יהוה.  כד,נב ויהי, כאשר שמע עבד אברהם את-דבריהם; וישתחו ארצה, ליהוה.  כד,נג ויוצא העבד כלי-כסף וכלי זהב, ובגדים, ויתן, לרבקה; ומגדנת--נתן לאחיה, ולאמה.  כד,נד ויאכלו וישתו, הוא והאנשים אשר-עמו--וילינו; ויקומו בבקר, ויאמר שלחני לאדני.  כד,נה ויאמר אחיה ואמה, תשב הנער אתנו ימים או עשור; אחר, תלך.  כד,נו ויאמר אלהם אל-תאחרו אתי, ויהוה הצליח דרכי; שלחוני, ואלכה לאדני.  כד,נז ויאמרו, נקרא לנער, ונשאלה, את-פיה.  כד,נח ויקראו לרבקה ויאמרו אליה, התלכי עם-האיש הזה; ותאמר, אלך.  כד,נט וישלחו את-רבקה אחתם, ואת-מנקתה, ואת-עבד אברהם, ואת-אנשיו.  כד,ס ויברכו את-רבקה, ויאמרו לה--אחתנו, את היי לאלפי רבבה; ויירש זרעך, את שער שנאיו.  כד,סא ותקם רבקה ונערתיה, ותרכבנה על-הגמלים, ותלכנה, אחרי האיש; ויקח העבד את-רבקה, וילך.  כד,סב ויצחק בא מבוא, באר לחי ראי; והוא יושב, בארץ הנגב.  כד,סג ויצא יצחק לשוח בשדה, לפנות ערב; וישא עיניו וירא, והנה גמלים באים.  כד,סד ותשא רבקה את-עיניה, ותרא את-יצחק; ותפל, מעל הגמל.  כד,סה ותאמר אל-העבד, מי-האיש הלזה ההלך בשדה לקראתנו, ויאמר העבד, הוא אדני; ותקח הצעיף, ותתכס.  כד,סו ויספר העבד, ליצחק, את כל-הדברים, אשר עשה.  כד,סז ויבאה יצחק, האהלה שרה אמו, ויקח את-רבקה ותהי-לו לאשה, ויאהבה; וינחם יצחק, אחרי אמו.  

כה,א ויסף אברהם ויקח אשה, ושמה קטורה.  כה,ב ותלד לו, את-זמרן ואת-יקשן, ואת-מדן, ואת-מדין--ואת-ישבק, ואת-שוח.  כה,ג ויקשן ילד, את-שבא ואת-דדן; ובני דדן, היו אשורם ולטושם ולאמים.  כה,ד ובני מדין, עיפה ועפר וחנך, ואבידע, ואלדעה; כל-אלה, בני קטורה.  כה,ה ויתן אברהם את-כל-אשר-לו, ליצחק.  כה,ו ולבני הפילגשים אשר לאברהם, נתן אברהם מתנת; וישלחם מעל יצחק בנו, בעודנו חי, קדמה, אל-ארץ קדם.  כה,ז ואלה, ימי שני-חיי אברהם--אשר-חי:  מאת שנה ושבעים שנה, וחמש שנים.  כה,ח ויגוע וימת אברהם בשיבה טובה, זקן ושבע; ויאסף, אל-עמיו.  כה,ט ויקברו אתו יצחק וישמעאל, בניו, אל-מערת, המכפלה:  אל-שדה עפרן בן-צחר, החתי, אשר, על-פני ממרא.  כה,י השדה אשר-קנה אברהם, מאת בני-חת--שמה קבר אברהם, ושרה אשתו.  כה,יא ויהי, אחרי מות אברהם, ויברך אלהים, את-יצחק בנו; וישב יצחק, עם-באר לחי ראי.  

כה,יב ואלה תלדת ישמעאל, בן-אברהם:  אשר ילדה הגר המצרית, שפחת שרה--לאברהם.  כה,יג ואלה, שמות בני ישמעאל, בשמתם, לתולדתם:  בכר ישמעאל נבית, וקדר ואדבאל ומבשם.  כה,יד ומשמע ודומה, ומשא.  כה,טו חדד ותימא, יטור נפיש וקדמה.  כה,טז אלה הם בני ישמעאל, ואלה שמתם, בחצריהם, ובטירתם--שנים-עשר נשיאם, לאמתם.  כה,יז ואלה, שני חיי ישמעאל--מאת שנה ושלשים שנה, ושבע שנים; ויגוע וימת, ויאסף אל-עמיו.  כה,יח וישכנו מחוילה עד-שור, אשר על-פני מצרים, באכה, אשורה; על-פני כל-אחיו, נפל.  

כה,יט ואלה תולדת יצחק, בן-אברהם:  אברהם, הוליד את-יצחק.  כה,כ ויהי יצחק, בן-ארבעים שנה, בקחתו את-רבקה בת-בתואל הארמי, מפדן ארם--אחות לבן הארמי, לו לאשה.  כה,כא ויעתר יצחק ליהוה לנכח אשתו, כי עקרה הוא; ויעתר לו יהוה, ותהר רבקה אשתו.  כה,כב ויתרצצו הבנים, בקרבה, ותאמר אם-כן, למה זה אנכי; ותלך, לדרש את-יהוה.  כה,כג ויאמר יהוה לה, שני גיים גוים בבטנך, ושני לאמים, ממעיך יפרדו; ולאם מלאם יאמץ, ורב יעבד צעיר.  כה,כד וימלאו ימיה, ללדת; והנה תומם, בבטנה.  כה,כה ויצא הראשון אדמוני, כלו כאדרת שער; ויקראו שמו, עשו.  כה,כו ואחרי-כן יצא אחיו, וידו אחזת בעקב עשו, ויקרא שמו, יעקב; ויצחק בן-ששים שנה, בלדת אתם.  כה,כז ויגדלו, הנערים, ויהי עשו איש ידע ציד, איש שדה; ויעקב איש תם, ישב אהלים.  כה,כח ויאהב יצחק את-עשו, כי-ציד בפיו; ורבקה, אהבת את-יעקב.  כה,כט ויזד יעקב, נזיד; ויבא עשו מן-השדה, והוא עיף.  כה,ל ויאמר עשו אל-יעקב, הלעיטני נא מן-האדם האדם הזה--כי עיף, אנכי; על-כן קרא-שמו, אדום.  כה,לא ויאמר, יעקב:  מכרה כיום את-בכרתך, לי.  כה,לב ויאמר עשו, הנה אנכי הולך למות; ולמה-זה לי, בכרה.  כה,לג ויאמר יעקב, השבעה לי כיום, וישבע, לו; וימכר את-בכרתו, ליעקב.  כה,לד ויעקב נתן לעשו, לחם ונזיד עדשים, ויאכל וישת, ויקם וילך; ויבז עשו, את-הבכרה.  

כו,א ויהי רעב, בארץ, מלבד הרעב הראשון, אשר היה בימי אברהם; וילך יצחק אל-אבימלך מלך-פלשתים, גררה.  כו,ב וירא אליו יהוה, ויאמר אל-תרד מצרימה:  שכן בארץ, אשר אמר אליך.  כו,ג גור בארץ הזאת, ואהיה עמך ואברכך:  כי-לך ולזרעך, אתן את-כל-הארצת האל, והקמתי את-השבעה, אשר נשבעתי לאברהם אביך.  כו,ד והרביתי את-זרעך, ככוכבי השמים, ונתתי לזרעך, את כל-הארצת האל; והתברכו בזרעך, כל גויי הארץ.  כו,ה עקב, אשר-שמע אברהם בקלי; וישמר, משמרתי, מצותי, חקותי ותורתי.  כו,ו וישב יצחק, בגרר.  כו,ז וישאלו אנשי המקום, לאשתו, ויאמר, אחתי הוא:  כי ירא, לאמר אשתי, פן-יהרגני אנשי המקום על-רבקה, כי-טובת מראה הוא.  כו,ח ויהי, כי ארכו-לו שם הימים, וישקף אבימלך מלך פלשתים, בעד החלון; וירא, והנה יצחק מצחק, את, רבקה אשתו.  כו,ט ויקרא אבימלך ליצחק, ויאמר אך הנה אשתך הוא, ואיך אמרת, אחתי הוא; ויאמר אליו, יצחק, כי אמרתי, פן-אמות עליה.  כו,י ויאמר אבימלך, מה-זאת עשית לנו; כמעט שכב אחד העם, את-אשתך, והבאת עלינו, אשם.  כו,יא ויצו אבימלך, את-כל-העם לאמר:  הנגע באיש הזה, ובאשתו--מות יומת.  כו,יב ויזרע יצחק בארץ ההוא, וימצא בשנה ההוא מאה שערים; ויברכהו, יהוה.  כו,יג ויגדל, האיש; וילך הלוך וגדל, עד כי-גדל מאד.  כו,יד ויהי-לו מקנה-צאן ומקנה בקר, ועבדה רבה; ויקנאו אתו, פלשתים.  כו,טו וכל-הבארת, אשר חפרו עבדי אביו, בימי, אברהם אביו--סתמום פלשתים, וימלאום עפר.  כו,טז ויאמר אבימלך, אל-יצחק:  לך, מעמנו, כי-עצמת ממנו, מאד.  כו,יז וילך משם, יצחק; ויחן בנחל-גרר, וישב שם.  כו,יח וישב יצחק ויחפר את-בארת המים, אשר חפרו בימי אברהם אביו, ויסתמום פלשתים, אחרי מות אברהם; ויקרא להן, שמות, כשמת, אשר-קרא להן אביו.  כו,יט ויחפרו עבדי-יצחק, בנחל; וימצאו-שם--באר, מים חיים.  כו,כ ויריבו רעי גרר, עם-רעי יצחק לאמר--לנו המים; ויקרא שם-הבאר עשק, כי התעשקו עמו.  כו,כא ויחפרו באר אחרת, ויריבו גם-עליה; ויקרא שמה, שטנה.  כו,כב ויעתק משם, ויחפר באר אחרת, ולא רבו, עליה; ויקרא שמה, רחבות, ויאמר כי-עתה הרחיב יהוה לנו, ופרינו בארץ.  כו,כג ויעל משם, באר שבע.  כו,כד וירא אליו יהוה, בלילה ההוא, ויאמר, אנכי אלהי אברהם אביך; אל-תירא, כי-אתך אנכי, וברכתיך והרביתי את-זרעך, בעבור אברהם עבדי.  כו,כה ויבן שם מזבח, ויקרא בשם יהוה, ויט-שם, אהלו; ויכרו-שם עבדי-יצחק, באר.  כו,כו ואבימלך, הלך אליו מגרר; ואחזת, מרעהו, ופיכל, שר-צבאו.  כו,כז ויאמר אלהם יצחק, מדוע באתם אלי; ואתם שנאתם אתי, ותשלחוני מאתכם.  כו,כח ויאמרו, ראו ראינו כי-היה יהוה עמך, ונאמר תהי נא אלה בינותינו, בינינו ובינך; ונכרתה ברית, עמך.  כו,כט אם-תעשה עמנו רעה, כאשר לא נגענוך, וכאשר עשינו עמך רק-טוב, ונשלחך בשלום; אתה עתה, ברוך יהוה.  כו,ל ויעש להם משתה, ויאכלו וישתו.  כו,לא וישכימו בבקר, וישבעו איש לאחיו; וישלחם יצחק, וילכו מאתו בשלום.  כו,לב ויהי ביום ההוא, ויבאו עבדי יצחק, ויגדו לו, על-אדות הבאר אשר חפרו; ויאמרו לו, מצאנו מים.  כו,לג ויקרא אתה, שבעה; על-כן שם-העיר באר שבע, עד היום הזה.  

כו,לד ויהי עשו, בן-ארבעים שנה, ויקח אשה את-יהודית, בת-בארי החתי--ואת-בשמת, בת-אילן החתי.  כו,לה ותהיין, מרת רוח, ליצחק, ולרבקה.  

כז,א ויהי כי-זקן יצחק, ותכהין עיניו מראת; ויקרא את-עשו בנו הגדל, ויאמר אליו בני, ויאמר אליו, הנני.  כז,ב ויאמר, הנה-נא זקנתי; לא ידעתי, יום מותי.  כז,ג ועתה שא-נא כליך, תליך וקשתך; וצא, השדה, וצודה לי, צידה ציד.  כז,ד ועשה-לי מטעמים כאשר אהבתי, והביאה לי--ואכלה:  בעבור תברכך נפשי, בטרם אמות.  כז,ה ורבקה שמעת--בדבר יצחק, אל-עשו בנו; וילך עשו השדה, לצוד ציד להביא.  כז,ו ורבקה, אמרה, אל-יעקב בנה, לאמר:  הנה שמעתי את-אביך, מדבר אל-עשו אחיך לאמר.  כז,ז הביאה לי ציד ועשה-לי מטעמים, ואכלה; ואברככה לפני יהוה, לפני מותי.  כז,ח ועתה בני, שמע בקלי--לאשר אני, מצוה אתך.  כז,ט לך-נא, אל-הצאן, וקח-לי משם שני גדיי עזים, טבים; ואעשה אתם מטעמים לאביך, כאשר אהב.  כז,י והבאת לאביך, ואכל, בעבר אשר יברכך, לפני מותו.  כז,יא ויאמר יעקב, אל-רבקה אמו:  הן עשו אחי איש שער, ואנכי איש חלק.  כז,יב אולי ימשני אבי, והייתי בעיניו כמתעתע; והבאתי עלי קללה, ולא ברכה.  כז,יג ותאמר לו אמו, עלי קללתך בני; אך שמע בקלי, ולך קח-לי.  כז,יד וילך, ויקח, ויבא, לאמו; ותעש אמו מטעמים, כאשר אהב אביו.  כז,טו ותקח רבקה את-בגדי עשו בנה הגדל, החמדת, אשר אתה, בבית; ותלבש את-יעקב, בנה הקטן.  כז,טז ואת, ערת גדיי העזים, הלבישה, על-ידיו--ועל, חלקת צואריו.  כז,יז ותתן את-המטעמים ואת-הלחם, אשר עשתה, ביד, יעקב בנה.  כז,יח ויבא אל-אביו, ויאמר אבי; ויאמר הנני, מי אתה בני.  כז,יט ויאמר יעקב אל-אביו, אנכי עשו בכרך--עשיתי, כאשר דברת אלי; קום-נא שבה, ואכלה מצידי--בעבור, תברכני נפשך.  כז,כ ויאמר יצחק אל-בנו, מה-זה מהרת למצא בני; ויאמר, כי הקרה יהוה אלהיך לפני.  כז,כא ויאמר יצחק אל-יעקב, גשה-נא ואמשך בני:  האתה זה בני עשו, אם-לא.  כז,כב ויגש יעקב אל-יצחק אביו, וימשהו; ויאמר, הקל קול יעקב, והידים, ידי עשו.  כז,כג ולא הכירו--כי-היו ידיו כידי עשו אחיו, שערת; ויברכהו.  כז,כד ויאמר, אתה זה בני עשו; ויאמר, אני.  כז,כה ויאמר, הגשה לי ואכלה מציד בני--למען תברכך, נפשי; ויגש-לו, ויאכל, ויבא לו יין, וישת.  כז,כו ויאמר אליו, יצחק אביו:  גשה-נא ושקה-לי, בני.  כז,כז ויגש, וישק-לו, וירח את-ריח בגדיו, ויברכהו; ויאמר, ראה ריח בני, כריח שדה, אשר ברכו יהוה.  כז,כח ויתן-לך, האלהים, מטל השמים, ומשמני הארץ--ורב דגן, ותירש.  כז,כט יעבדוך עמים, וישתחו וישתחוו לך לאמים--הוה גביר לאחיך, וישתחוו לך בני אמך; ארריך ארור, ומברכיך ברוך.  כז,ל ויהי, כאשר כלה יצחק לברך את-יעקב, ויהי אך יצא יצא יעקב, מאת פני יצחק אביו; ועשו אחיו, בא מצידו.  כז,לא ויעש גם-הוא מטעמים, ויבא לאביו; ויאמר לאביו, יקם אבי ויאכל מציד בנו--בעבר, תברכני נפשך.  כז,לב ויאמר לו יצחק אביו, מי-אתה; ויאמר, אני בנך בכרך עשו.  כז,לג ויחרד יצחק חרדה, גדלה עד-מאד, ויאמר מי-אפוא הוא הצד-ציד ויבא לי ואכל מכל בטרם תבוא, ואברכהו; גם-ברוך, יהיה.  כז,לד כשמע עשו, את-דברי אביו, ויצעק צעקה, גדלה ומרה עד-מאד; ויאמר לאביו, ברכני גם-אני אבי.  כז,לה ויאמר, בא אחיך במרמה; ויקח, ברכתך.  כז,לו ויאמר הכי קרא שמו יעקב, ויעקבני זה פעמים--את-בכרתי לקח, והנה עתה לקח ברכתי; ויאמר, הלא-אצלת לי ברכה.  כז,לז ויען יצחק ויאמר לעשו, הן גביר שמתיו לך ואת-כל-אחיו נתתי לו לעבדים, ודגן ותירש, סמכתיו; ולכה אפוא, מה אעשה בני.  כז,לח ויאמר עשו אל-אביו, הברכה אחת הוא-לך אבי--ברכני גם-אני, אבי; וישא עשו קלו, ויבך.  כז,לט ויען יצחק אביו, ויאמר אליו:  הנה משמני הארץ, יהיה מושבך, ומטל השמים, מעל.  כז,מ ועל-חרבך תחיה, ואת-אחיך תעבד; והיה כאשר תריד, ופרקת עלו מעל צוארך.  כז,מא וישטם עשו, את-יעקב, על-הברכה, אשר ברכו אביו; ויאמר עשו בלבו, יקרבו ימי אבל אבי, ואהרגה, את-יעקב אחי.  כז,מב ויגד לרבקה, את-דברי עשו בנה הגדל; ותשלח ותקרא ליעקב, בנה הקטן, ותאמר אליו, הנה עשו אחיך מתנחם לך להרגך.  כז,מג ועתה בני, שמע בקלי; וקום ברח-לך אל-לבן אחי, חרנה.  כז,מד וישבת עמו, ימים אחדים--עד אשר-תשוב, חמת אחיך.  כז,מה עד-שוב אף-אחיך ממך, ושכח את אשר-עשית לו, ושלחתי, ולקחתיך משם; למה אשכל גם-שניכם, יום אחד.  כז,מו ותאמר רבקה, אל-יצחק, קצתי בחיי, מפני בנות חת; אם-לקח יעקב אשה מבנות-חת כאלה, מבנות הארץ--למה לי, חיים.  כח,א ויקרא יצחק אל-יעקב, ויברך אתו; ויצוהו ויאמר לו, לא-תקח אשה מבנות כנען.  כח,ב קום לך פדנה ארם, ביתה בתואל אבי אמך; וקח-לך משם אשה, מבנות לבן אחי אמך.  כח,ג ואל שדי יברך אתך, ויפרך וירבך; והיית, לקהל עמים.  כח,ד ויתן-לך את-ברכת אברהם, לך ולזרעך אתך--לרשתך את-ארץ מגריך, אשר-נתן אלהים לאברהם.  כח,ה וישלח יצחק את-יעקב, וילך פדנה ארם--אל-לבן בן-בתואל, הארמי, אחי רבקה, אם יעקב ועשו.  כח,ו וירא עשו, כי-ברך יצחק את-יעקב, ושלח אתו פדנה ארם, לקחת-לו משם אשה:  בברכו אתו--ויצו עליו לאמר, לא-תקח אשה מבנות כנען.  כח,ז וישמע יעקב, אל-אביו ואל-אמו; וילך, פדנה ארם.  כח,ח וירא עשו, כי רעות בנות כנען, בעיני, יצחק אביו.  כח,ט וילך עשו, אל-ישמעאל; ויקח את-מחלת בת-ישמעאל בן-אברהם אחות נביות, על-נשיו--לו לאשה.  

כח,י ויצא יעקב, מבאר שבע; וילך, חרנה.  כח,יא ויפגע במקום וילן שם, כי-בא השמש, ויקח מאבני המקום, וישם מראשתיו; וישכב, במקום ההוא.  כח,יב ויחלם, והנה סלם מצב ארצה, וראשו, מגיע השמימה; והנה מלאכי אלהים, עלים וירדים בו.  כח,יג והנה יהוה נצב עליו, ויאמר, אני יהוה אלהי אברהם אביך, ואלהי יצחק; הארץ, אשר אתה שכב עליה--לך אתננה, ולזרעך.  כח,יד והיה זרעך כעפר הארץ, ופרצת ימה וקדמה וצפנה ונגבה; ונברכו בך כל-משפחת האדמה, ובזרעך.  כח,טו והנה אנכי עמך, ושמרתיך בכל אשר-תלך, והשבתיך, אל-האדמה הזאת:  כי, לא אעזבך, עד אשר אם-עשיתי, את אשר-דברתי לך.  כח,טז וייקץ יעקב, משנתו, ויאמר, אכן יש יהוה במקום הזה; ואנכי, לא ידעתי.  כח,יז ויירא, ויאמר, מה-נורא, המקום הזה:  אין זה, כי אם-בית אלהים, וזה, שער השמים.  כח,יח וישכם יעקב בבקר, ויקח את-האבן אשר-שם מראשתיו, וישם אתה, מצבה; ויצק שמן, על-ראשה.  כח,יט ויקרא את-שם-המקום ההוא, בית-אל; ואולם לוז שם-העיר, לראשנה.  כח,כ וידר יעקב, נדר לאמר:  אם-יהיה אלהים עמדי, ושמרני בדרך הזה אשר אנכי הולך, ונתן-לי לחם לאכל, ובגד ללבש.  כח,כא ושבתי בשלום, אל-בית אבי; והיה יהוה לי, לאלהים.  כח,כב והאבן הזאת, אשר-שמתי מצבה--יהיה, בית אלהים; וכל אשר תתן-לי, עשר אעשרנו לך.  כט,א וישא יעקב, רגליו; וילך, ארצה בני-קדם.  כט,ב וירא והנה באר בשדה, והנה-שם שלשה עדרי-צאן רבצים עליה--כי מן-הבאר ההוא, ישקו העדרים; והאבן גדלה, על-פי הבאר.  כט,ג ונאספו-שמה כל-העדרים, וגללו את-האבן מעל פי הבאר, והשקו, את-הצאן; והשיבו את-האבן על-פי הבאר, למקמה.  כט,ד ויאמר להם יעקב, אחי מאין אתם; ויאמרו, מחרן אנחנו.  כט,ה ויאמר להם, הידעתם את-לבן בן-נחור; ויאמרו, ידענו.  כט,ו ויאמר להם, השלום לו; ויאמרו שלום--והנה רחל בתו, באה עם-הצאן.  כט,ז ויאמר, הן עוד היום גדול--לא-עת, האסף המקנה; השקו הצאן, ולכו רעו.  כט,ח ויאמרו, לא נוכל, עד אשר יאספו כל-העדרים, וגללו את-האבן מעל פי הבאר; והשקינו, הצאן.  כט,ט עודנו, מדבר עמם; ורחל באה, עם-הצאן אשר לאביה--כי רעה, הוא.  כט,י ויהי כאשר ראה יעקב את-רחל, בת-לבן אחי אמו, ואת-צאן לבן, אחי אמו; ויגש יעקב, ויגל את-האבן מעל פי הבאר, וישק, את-צאן לבן אחי אמו.  כט,יא וישק יעקב, לרחל; וישא את-קלו, ויבך.  כט,יב ויגד יעקב לרחל, כי אחי אביה הוא, וכי בן-רבקה, הוא; ותרץ, ותגד לאביה.  כט,יג ויהי כשמע לבן את-שמע יעקב בן-אחתו, וירץ לקראתו ויחבק-לו וינשק-לו, ויביאהו, אל-ביתו; ויספר ללבן, את כל-הדברים האלה.  כט,יד ויאמר לו לבן, אך עצמי ובשרי אתה; וישב עמו, חדש ימים.  כט,טו ויאמר לבן, ליעקב, הכי-אחי אתה, ועבדתני חנם; הגידה לי, מה-משכרתך.  כט,טז וללבן, שתי בנות:  שם הגדלה לאה, ושם הקטנה רחל.  כט,יז ועיני לאה, רכות; ורחל, היתה, יפת-תאר, ויפת מראה.  כט,יח ויאהב יעקב, את-רחל; ויאמר, אעבדך שבע שנים, ברחל בתך, הקטנה.  כט,יט ויאמר לבן, טוב תתי אתה לך, מתתי אתה, לאיש אחר; שבה, עמדי.  כט,כ ויעבד יעקב ברחל, שבע שנים; ויהיו בעיניו כימים אחדים, באהבתו אתה.  כט,כא ויאמר יעקב אל-לבן הבה את-אשתי, כי מלאו ימי; ואבואה, אליה.  כט,כב ויאסף לבן את-כל-אנשי המקום, ויעש משתה.  כט,כג ויהי בערב--ויקח את-לאה בתו, ויבא אתה אליו; ויבא, אליה.  כט,כד ויתן לבן לה, את-זלפה שפחתו--ללאה בתו, שפחה.  כט,כה ויהי בבקר, והנה-הוא לאה; ויאמר אל-לבן, מה-זאת עשית לי--הלא ברחל עבדתי עמך, ולמה רמיתני.  כט,כו ויאמר לבן, לא-יעשה כן במקומנו--לתת הצעירה, לפני הבכירה.  כט,כז מלא, שבע זאת; ונתנה לך גם-את-זאת, בעבדה אשר תעבד עמדי, עוד, שבע-שנים אחרות.  כט,כח ויעש יעקב כן, וימלא שבע זאת; ויתן-לו את-רחל בתו, לו לאשה.  כט,כט ויתן לבן לרחל בתו, את-בלהה שפחתו--לה, לשפחה.  כט,ל ויבא גם אל-רחל, ויאהב גם-את-רחל מלאה; ויעבד עמו, עוד שבע-שנים אחרות.  כט,לא וירא יהוה כי-שנואה לאה, ויפתח את-רחמה; ורחל, עקרה.  כט,לב ותהר לאה ותלד בן, ותקרא שמו ראובן:  כי אמרה, כי-ראה יהוה בעניי--כי עתה, יאהבני אישי.  כט,לג ותהר עוד, ותלד בן, ותאמר כי-שמע יהוה כי-שנואה אנכי, ויתן-לי גם-את-זה; ותקרא שמו, שמעון.  כט,לד ותהר עוד, ותלד בן, ותאמר עתה הפעם ילוה אישי אלי, כי-ילדתי לו שלשה בנים; על-כן קרא-שמו, לוי.  כט,לה ותהר עוד ותלד בן, ותאמר הפעם אודה את-יהוה--על-כן קראה שמו, יהודה; ותעמד, מלדת.  ל,א ותרא רחל, כי לא ילדה ליעקב, ותקנא רחל, באחתה; ותאמר אל-יעקב הבה-לי בנים, ואם-אין מתה אנכי.  ל,ב ויחר-אף יעקב, ברחל; ויאמר, התחת אלהים אנכי, אשר-מנע ממך, פרי-בטן.  ל,ג ותאמר, הנה אמתי בלהה בא אליה; ותלד, על-ברכי, ואבנה גם-אנכי, ממנה.  ל,ד ותתן-לו את-בלהה שפחתה, לאשה; ויבא אליה, יעקב.  ל,ה ותהר בלהה, ותלד ליעקב בן.  ל,ו ותאמר רחל, דנני אלהים, וגם שמע בקלי, ויתן-לי בן; על-כן קראה שמו, דן.  ל,ז ותהר עוד--ותלד, בלהה שפחת רחל:  בן שני, ליעקב.  ל,ח ותאמר רחל, נפתולי אלהים נפתלתי עם-אחתי--גם-יכלתי; ותקרא שמו, נפתלי.  ל,ט ותרא לאה, כי עמדה מלדת; ותקח את-זלפה שפחתה, ותתן אתה ליעקב לאשה.  ל,י ותלד, זלפה שפחת לאה--ליעקב בן.  ל,יא ותאמר לאה, בגד בא גד; ותקרא את-שמו, גד.  ל,יב ותלד, זלפה שפחת לאה, בן שני, ליעקב.  ל,יג ותאמר לאה--באשרי, כי אשרוני בנות; ותקרא את-שמו, אשר.  ל,יד וילך ראובן בימי קציר-חטים, וימצא דודאים בשדה, ויבא אתם, אל-לאה אמו; ותאמר רחל, אל-לאה, תני-נא לי, מדודאי בנך.  ל,טו ותאמר לה, המעט קחתך את-אישי, ולקחת, גם את-דודאי בני; ותאמר רחל, לכן ישכב עמך הלילה, תחת, דודאי בנך.  ל,טז ויבא יעקב מן-השדה, בערב, ותצא לאה לקראתו ותאמר אלי תבוא, כי שכר שכרתיך בדודאי בני; וישכב עמה, בלילה הוא.  ל,יז וישמע אלהים, אל-לאה; ותהר ותלד ליעקב, בן חמישי.  ל,יח ותאמר לאה, נתן אלהים שכרי, אשר-נתתי שפחתי, לאישי; ותקרא שמו, יששכר.  ל,יט ותהר עוד לאה, ותלד בן-ששי ליעקב.  ל,כ ותאמר לאה, זבדני אלהים אתי זבד טוב--הפעם יזבלני אישי, כי-ילדתי לו ששה בנים; ותקרא את-שמו, זבלון.  ל,כא ואחר, ילדה בת; ותקרא את-שמה, דינה.  ל,כב ויזכר אלהים, את-רחל; וישמע אליה אלהים, ויפתח את-רחמה.  ל,כג ותהר, ותלד בן; ותאמר, אסף אלהים את-חרפתי.  ל,כד ותקרא את-שמו יוסף, לאמר:  יסף יהוה לי, בן אחר.  ל,כה ויהי, כאשר ילדה רחל את-יוסף; ויאמר יעקב, אל-לבן, שלחני ואלכה, אל-מקומי ולארצי.  ל,כו תנה את-נשי ואת-ילדי, אשר עבדתי אתך בהן--ואלכה:  כי אתה ידעת, את-עבדתי אשר עבדתיך.  ל,כז ויאמר אליו לבן, אם-נא מצאתי חן בעיניך; נחשתי, ויברכני יהוה בגללך.  ל,כח ויאמר:  נקבה שכרך עלי, ואתנה.  ל,כט ויאמר אליו--אתה ידעת, את אשר עבדתיך; ואת אשר-היה מקנך, אתי.  ל,ל כי מעט אשר-היה לך לפני, ויפרץ לרב, ויברך יהוה אתך, לרגלי; ועתה, מתי אעשה גם-אנכי--לביתי.  ל,לא ויאמר, מה אתן-לך; ויאמר יעקב, לא-תתן-לי מאומה--אם-תעשה-לי הדבר הזה, אשובה ארעה צאנך אשמר.  ל,לב אעבר בכל-צאנך היום, הסר משם כל-שה נקד וטלוא וכל-שה-חום בכשבים, וטלוא ונקד, בעזים; והיה, שכרי.  ל,לג וענתה-בי צדקתי ביום מחר, כי-תבוא על-שכרי לפניך:  כל אשר-איננו נקד וטלוא בעזים, וחום בכשבים--גנוב הוא, אתי.  ל,לד ויאמר לבן, הן:  לו, יהי כדברך.  ל,לה ויסר ביום ההוא את-התישים העקדים והטלאים, ואת כל-העזים הנקדות והטלאת, כל אשר-לבן בו, וכל-חום בכשבים; ויתן, ביד-בניו.  ל,לו וישם, דרך שלשת ימים, בינו, ובין יעקב; ויעקב, רעה את-צאן לבן--הנותרת.  ל,לז ויקח-לו יעקב, מקל לבנה לח--ולוז וערמון; ויפצל בהן, פצלות לבנות--מחשף הלבן, אשר על-המקלות.  ל,לח ויצג, את-המקלות אשר פצל, ברהטים, בשקתות המים--אשר תבאן הצאן לשתות לנכח הצאן, ויחמנה בבאן לשתות.  ל,לט ויחמו הצאן, אל-המקלות; ותלדן הצאן, עקדים נקדים וטלאים.  ל,מ והכשבים, הפריד יעקב, ויתן פני הצאן אל-עקד וכל-חום, בצאן לבן; וישת-לו עדרים לבדו, ולא שתם על-צאן לבן.  ל,מא והיה, בכל-יחם הצאן המקשרות, ושם יעקב את-המקלות לעיני הצאן, ברהטים--ליחמנה, במקלות.  ל,מב ובהעטיף הצאן, לא ישים; והיה העטפים ללבן, והקשרים ליעקב.  ל,מג ויפרץ האיש, מאד מאד; ויהי-לו, צאן רבות, ושפחות ועבדים, וגמלים וחמרים.  לא,א וישמע, את-דברי בני-לבן לאמר, לקח יעקב, את כל-אשר לאבינו; ומאשר לאבינו--עשה, את כל-הכבד הזה.  לא,ב וירא יעקב, את-פני לבן; והנה איננו עמו, כתמול שלשום.  לא,ג ויאמר יהוה אל-יעקב, שוב אל-ארץ אבותיך ולמולדתך; ואהיה, עמך.  לא,ד וישלח יעקב, ויקרא לרחל וללאה, השדה, אל-צאנו.  לא,ה ויאמר להן, ראה אנכי את-פני אביכן, כי-איננו אלי, כתמל שלשם; ואלהי אבי, היה עמדי.  לא,ו ואתנה, ידעתן:  כי, בכל-כחי, עבדתי, את-אביכן.  לא,ז ואביכן התל בי, והחלף את-משכרתי עשרת מנים; ולא-נתנו אלהים, להרע עמדי.  לא,ח אם-כה יאמר, נקדים יהיה שכרך--וילדו כל-הצאן, נקדים; ואם-כה יאמר, עקדים יהיה שכרך--וילדו כל-הצאן, עקדים.  לא,ט ויצל אלהים את-מקנה אביכם, ויתן-לי.  לא,י ויהי, בעת יחם הצאן, ואשא עיני וארא, בחלום; והנה העתדים העלים על-הצאן, עקדים נקדים וברדים.  לא,יא ויאמר אלי מלאך האלהים, בחלום--יעקב; ואמר, הנני.  לא,יב ויאמר, שא-נא עיניך וראה כל-העתדים העלים על-הצאן, עקדים נקדים, וברדים:  כי ראיתי, את כל-אשר לבן עשה לך.  לא,יג אנכי האל, בית-אל, אשר משחת שם מצבה, אשר נדרת לי שם נדר; עתה, קום צא מן-הארץ הזאת, ושוב, אל-ארץ מולדתך.  לא,יד ותען רחל ולאה, ותאמרנה לו:  העוד לנו חלק ונחלה, בבית אבינו.  לא,טו הלוא נכריות נחשבנו לו, כי מכרנו; ויאכל גם-אכול, את-כספנו.  לא,טז כי כל-העשר, אשר הציל אלהים מאבינו--לנו הוא, ולבנינו; ועתה, כל אשר אמר אלהים אליך--עשה.  לא,יז ויקם, יעקב; וישא את-בניו ואת-נשיו, על-הגמלים.  לא,יח וינהג את-כל-מקנהו, ואת-כל-רכשו אשר רכש--מקנה קנינו, אשר רכש בפדן ארם:  לבוא אל-יצחק אביו, ארצה כנען.  לא,יט ולבן הלך, לגזז את-צאנו; ותגנב רחל, את-התרפים אשר לאביה.  לא,כ ויגנב יעקב, את-לב לבן הארמי--על-בלי הגיד לו, כי ברח הוא.  לא,כא ויברח הוא וכל-אשר-לו, ויקם ויעבר את-הנהר; וישם את-פניו, הר הגלעד.  לא,כב ויגד ללבן, ביום השלישי:  כי ברח, יעקב.  לא,כג ויקח את-אחיו, עמו, וירדף אחריו, דרך שבעת ימים; וידבק אתו, בהר הגלעד.  לא,כד ויבא אלהים אל-לבן הארמי, בחלם הלילה; ויאמר לו, השמר לך פן-תדבר עם-יעקב--מטוב עד-רע.  לא,כה וישג לבן, את-יעקב; ויעקב, תקע את-אהלו בהר, ולבן תקע את-אחיו, בהר הגלעד.  לא,כו ויאמר לבן, ליעקב, מה עשית, ותגנב את-לבבי; ותנהג, את-בנתי, כשביות, חרב.  לא,כז למה נחבאת לברח, ותגנב אתי; ולא-הגדת לי, ואשלחך בשמחה ובשרים בתף ובכנור.  לא,כח ולא נטשתני, לנשק לבני ולבנתי; עתה, הסכלת עשו.  לא,כט יש-לאל ידי, לעשות עמכם רע; ואלהי אביכם אמש אמר אלי לאמר, השמר לך מדבר עם-יעקב--מטוב עד-רע.  לא,ל ועתה הלך הלכת, כי-נכסף נכספתה לבית אביך; למה גנבת, את-אלהי.  לא,לא ויען יעקב, ויאמר ללבן:  כי יראתי--כי אמרתי, פן-תגזל את-בנותיך מעמי.  לא,לב עם אשר תמצא את-אלהיך, לא יחיה--נגד אחינו הכר-לך מה עמדי, וקח-לך; ולא-ידע יעקב, כי רחל גנבתם.  לא,לג ויבא לבן באהל יעקב ובאהל לאה, ובאהל שתי האמהת--ולא מצא; ויצא מאהל לאה, ויבא באהל רחל.  לא,לד ורחל לקחה את-התרפים, ותשמם בכר הגמל--ותשב עליהם; וימשש לבן את-כל-האהל, ולא מצא.  לא,לה ותאמר אל-אביה, אל-יחר בעיני אדני, כי לוא אוכל לקום מפניך, כי-דרך נשים לי; ויחפש, ולא מצא את-התרפים.  לא,לו ויחר ליעקב, וירב בלבן; ויען יעקב, ויאמר ללבן, מה-פשעי מה חטאתי, כי דלקת אחרי.  לא,לז כי-מששת את-כל-כלי, מה-מצאת מכל כלי-ביתך--שים כה, נגד אחי ואחיך; ויוכיחו, בין שנינו.  לא,לח זה עשרים שנה אנכי עמך, רחליך ועזיך לא שכלו; ואילי צאנך, לא אכלתי.  לא,לט טרפה, לא-הבאתי אליך--אנכי אחטנה, מידי תבקשנה; גנבתי יום, וגנבתי לילה.  לא,מ הייתי ביום אכלני חרב, וקרח בלילה; ותדד שנתי, מעיני.  לא,מא זה-לי עשרים שנה, בביתך, עבדתיך ארבע-עשרה שנה בשתי בנתיך, ושש שנים בצאנך; ותחלף את-משכרתי, עשרת מנים.  לא,מב לולי אלהי אבי אלהי אברהם ופחד יצחק, היה לי--כי עתה, ריקם שלחתני; את-עניי ואת-יגיע כפי, ראה אלהים--ויוכח אמש.  לא,מג ויען לבן ויאמר אל-יעקב, הבנות בנתי והבנים בני והצאן צאני, וכל אשר-אתה ראה, לי-הוא; ולבנתי מה-אעשה לאלה, היום, או לבניהן, אשר ילדו.  לא,מד ועתה, לכה נכרתה ברית--אני ואתה; והיה לעד, ביני ובינך.  לא,מה ויקח יעקב, אבן; וירימה, מצבה.  לא,מו ויאמר יעקב לאחיו לקטו אבנים, ויקחו אבנים ויעשו-גל; ויאכלו שם, על-הגל.  לא,מז ויקרא-לו לבן, יגר שהדותא; ויעקב, קרא לו גלעד.  לא,מח ויאמר לבן, הגל הזה עד ביני ובינך היום; על-כן קרא-שמו, גלעד.  לא,מט והמצפה אשר אמר, יצף יהוה ביני ובינך:  כי נסתר, איש מרעהו.  לא,נ אם-תענה את-בנתי, ואם-תקח נשים על-בנתי--אין איש, עמנו; ראה, אלהים עד ביני ובינך.  לא,נא ויאמר לבן, ליעקב:  הנה הגל הזה, והנה המצבה, אשר יריתי, ביני ובינך.  לא,נב עד הגל הזה, ועדה המצבה:  אם-אני, לא-אעבר אליך את-הגל הזה, ואם-אתה לא-תעבר אלי את-הגל הזה ואת-המצבה הזאת, לרעה.  לא,נג אלהי אברהם ואלהי נחור, ישפטו בינינו--אלהי, אביהם; וישבע יעקב, בפחד אביו יצחק.  לא,נד ויזבח יעקב זבח בהר, ויקרא לאחיו לאכל-לחם; ויאכלו לחם, וילינו בהר.  לב,א וישכם לבן בבקר, וינשק לבניו ולבנותיו--ויברך אתהם; וילך וישב לבן, למקמו.  לב,ב ויעקב, הלך לדרכו; ויפגעו-בו, מלאכי אלהים.  לב,ג ויאמר יעקב כאשר ראם, מחנה אלהים זה; ויקרא שם-המקום ההוא, מחנים.  

לב,ד וישלח יעקב מלאכים לפניו, אל-עשו אחיו, ארצה שעיר, שדה אדום.  לב,ה ויצו אתם, לאמר, כה תאמרון, לאדני לעשו:  כה אמר, עבדך יעקב, עם-לבן גרתי, ואחר עד-עתה.  לב,ו ויהי-לי שור וחמור, צאן ועבד ושפחה; ואשלחה להגיד לאדני, למצא-חן בעיניך.  לב,ז וישבו, המלאכים, אל-יעקב, לאמר:  באנו אל-אחיך, אל-עשו, וגם הלך לקראתך, וארבע-מאות איש עמו.  לב,ח ויירא יעקב מאד, ויצר לו; ויחץ את-העם אשר-אתו, ואת-הצאן ואת-הבקר והגמלים--לשני מחנות.  לב,ט ויאמר, אם-יבוא עשו אל-המחנה האחת והכהו--והיה המחנה הנשאר, לפליטה.  לב,י ויאמר, יעקב, אלהי אבי אברהם, ואלהי אבי יצחק:  יהוה האמר אלי, שוב לארצך ולמולדתך--ואיטיבה עמך.  לב,יא קטנתי מכל החסדים, ומכל-האמת, אשר עשית, את-עבדך:  כי במקלי, עברתי את-הירדן הזה, ועתה הייתי, לשני מחנות.  לב,יב הצילני נא מיד אחי, מיד עשו:  כי-ירא אנכי, אתו--פן-יבוא והכני, אם על-בנים.  לב,יג ואתה אמרת, היטב איטיב עמך; ושמתי את-זרעך כחול הים, אשר לא-יספר מרב.  לב,יד וילן שם, בלילה ההוא; ויקח מן-הבא בידו, מנחה--לעשו אחיו.  לב,טו עזים מאתים, ותישים עשרים, רחלים מאתים, ואילים עשרים.  לב,טז גמלים מיניקות ובניהם, שלשים; פרות ארבעים, ופרים עשרה, אתנת עשרים, ועירם עשרה.  לב,יז ויתן, ביד-עבדיו, עדר עדר, לבדו; ויאמר אל-עבדיו, עברו לפני, ורוח תשימו, בין עדר ובין עדר.  לב,יח ויצו את-הראשון, לאמר:  כי יפגשך עשו אחי, ושאלך לאמר, למי-אתה ואנה תלך, ולמי אלה לפניך.  לב,יט ואמרת, לעבדך ליעקב--מנחה הוא שלוחה, לאדני לעשו; והנה גם-הוא, אחרינו.  לב,כ ויצו גם את-השני, גם את-השלישי, גם את-כל-ההלכים, אחרי העדרים לאמר:  כדבר הזה תדברון אל-עשו, במצאכם אתו.  לב,כא ואמרתם--גם הנה עבדך יעקב, אחרינו:  כי-אמר אכפרה פניו, במנחה ההלכת לפני, ואחרי-כן אראה פניו, אולי ישא פני.  לב,כב ותעבר המנחה, על-פניו; והוא לן בלילה-ההוא, במחנה.  לב,כג ויקם בלילה הוא, ויקח את-שתי נשיו ואת-שתי שפחתיו, ואת-אחד עשר, ילדיו; ויעבר, את מעבר יבק.  לב,כד ויקחם--ויעברם, את-הנחל; ויעבר, את-אשר-לו.  לב,כה ויותר יעקב, לבדו; ויאבק איש עמו, עד עלות השחר.  לב,כו וירא, כי לא יכל לו, ויגע, בכף-ירכו; ותקע כף-ירך יעקב, בהאבקו עמו.  לב,כז ויאמר שלחני, כי עלה השחר; ויאמר לא אשלחך, כי אם-ברכתני.  לב,כח ויאמר אליו, מה-שמך; ויאמר, יעקב.  לב,כט ויאמר, לא יעקב יאמר עוד שמך--כי, אם-ישראל:  כי-שרית עם-אלהים ועם-אנשים, ותוכל.  לב,ל וישאל יעקב, ויאמר הגידה-נא שמך, ויאמר, למה זה תשאל לשמי; ויברך אתו, שם.  לב,לא ויקרא יעקב שם המקום, פניאל:  כי-ראיתי אלהים פנים אל-פנים, ותנצל נפשי.  לב,לב ויזרח-לו השמש, כאשר עבר את-פנואל; והוא צלע, על-ירכו.  לב,לג על-כן לא-יאכלו בני-ישראל את-גיד הנשה, אשר על-כף הירך, עד, היום הזה:  כי נגע בכף-ירך יעקב, בגיד הנשה.  לג,א וישא יעקב עיניו, וירא והנה עשו בא, ועמו, ארבע מאות איש; ויחץ את-הילדים, על-לאה ועל-רחל, ועל, שתי השפחות.  לג,ב וישם את-השפחות ואת-ילדיהן, ראשנה; ואת-לאה וילדיה אחרנים, ואת-רחל ואת-יוסף אחרנים.  לג,ג והוא, עבר לפניהם; וישתחו ארצה שבע פעמים, עד-גשתו עד-אחיו.  לג,ד וירץ עשו לקראתו ויחבקהו, ויפל על-צוארו וישקהו; ויבכו.  לג,ה וישא את-עיניו, וירא את-הנשים ואת-הילדים, ויאמר, מי-אלה לך; ויאמר--הילדים, אשר-חנן אלהים את-עבדך.  לג,ו ותגשן השפחות הנה וילדיהן, ותשתחוין.  לג,ז ותגש גם-לאה וילדיה, וישתחוו; ואחר, נגש יוסף ורחל--וישתחוו.  לג,ח ויאמר, מי לך כל-המחנה הזה אשר פגשתי; ויאמר, למצא-חן בעיני אדני.  לג,ט ויאמר עשו, יש-לי רב; אחי, יהי לך אשר-לך.  לג,י ויאמר יעקב, אל-נא אם-נא מצאתי חן בעיניך, ולקחת מנחתי, מידי:  כי על-כן ראיתי פניך, כראת פני אלהים--ותרצני.  לג,יא קח-נא את-ברכתי אשר הבאת לך, כי-חנני אלהים וכי יש-לי-כל; ויפצר-בו, ויקח.  לג,יב ויאמר, נסעה ונלכה; ואלכה, לנגדך.  לג,יג ויאמר אליו, אדני ידע כי-הילדים רכים, והצאן והבקר, עלות עלי; ודפקום יום אחד, ומתו כל-הצאן.  לג,יד יעבר-נא אדני, לפני עבדו; ואני אתנהלה לאטי, לרגל המלאכה אשר-לפני ולרגל הילדים, עד אשר-אבא אל-אדני, שעירה.  לג,טו ויאמר עשו--אציגה-נא עמך, מן-העם אשר אתי; ויאמר למה זה, אמצא-חן בעיני אדני.  לג,טז וישב ביום ההוא עשו לדרכו, שעירה.  לג,יז ויעקב נסע סכתה, ויבן לו בית; ולמקנהו עשה סכת, על-כן קרא שם-המקום סכות.  

לג,יח ויבא יעקב שלם עיר שכם, אשר בארץ כנען, בבאו, מפדן ארם; ויחן, את-פני העיר.  לג,יט ויקן את-חלקת השדה, אשר נטה-שם אהלו, מיד בני-חמור, אבי שכם--במאה, קשיטה.  לג,כ ויצב-שם, מזבח; ויקרא-לו--אל, אלהי ישראל.  

לד,א ותצא דינה בת-לאה, אשר ילדה ליעקב, לראות, בבנות הארץ.  לד,ב וירא אתה שכם בן-חמור, החוי--נשיא הארץ; ויקח אתה וישכב אתה, ויענה.  לד,ג ותדבק נפשו, בדינה בת-יעקב; ויאהב, את-הנער, וידבר, על-לב הנער.  לד,ד ויאמר שכם, אל-חמור אביו לאמר:  קח-לי את-הילדה הזאת, לאשה.  לד,ה ויעקב שמע, כי טמא את-דינה בתו, ובניו היו את-מקנהו, בשדה; והחרש יעקב, עד-באם.  לד,ו ויצא חמור אבי-שכם, אל-יעקב, לדבר, אתו.  לד,ז ובני יעקב באו מן-השדה, כשמעם, ויתעצבו האנשים, ויחר להם מאד:  כי-נבלה עשה בישראל, לשכב את-בת-יעקב, וכן, לא יעשה.  לד,ח וידבר חמור, אתם לאמר:  שכם בני, חשקה נפשו בבתכם--תנו נא אתה לו, לאשה.  לד,ט והתחתנו, אתנו:  בנתיכם, תתנו-לנו, ואת-בנתינו, תקחו לכם.  לד,י ואתנו, תשבו; והארץ, תהיה לפניכם--שבו וסחרוה, והאחזו בה.  לד,יא ויאמר שכם אל-אביה ואל-אחיה, אמצא-חן בעיניכם; ואשר תאמרו אלי, אתן.  לד,יב הרבו עלי מאד, מהר ומתן, ואתנה, כאשר תאמרו אלי; ותנו-לי את-הנער, לאשה.  לד,יג ויענו בני-יעקב את-שכם ואת-חמור אביו, במרמה--וידברו:  אשר טמא, את דינה אחתם.  לד,יד ויאמרו אליהם, לא נוכל לעשות הדבר הזה--לתת את-אחתנו, לאיש אשר-לו ערלה:  כי-חרפה הוא, לנו.  לד,טו אך-בזאת, נאות לכם:  אם תהיו כמנו, להמל לכם כל-זכר.  לד,טז ונתנו את-בנתינו לכם, ואת-בנתיכם נקח-לנו; וישבנו אתכם, והיינו לעם אחד.  לד,יז ואם-לא תשמעו אלינו, להמול--ולקחנו את-בתנו, והלכנו.  לד,יח וייטבו דבריהם, בעיני חמור, ובעיני, שכם בן-חמור.  לד,יט ולא-אחר הנער לעשות הדבר, כי חפץ בבת-יעקב; והוא נכבד, מכל בית אביו.  לד,כ ויבא חמור ושכם בנו, אל-שער עירם; וידברו אל-אנשי עירם, לאמר.  לד,כא האנשים האלה שלמים הם אתנו, וישבו בארץ ויסחרו אתה, והארץ הנה רחבת-ידים, לפניהם; את-בנתם נקח-לנו לנשים, ואת-בנתינו נתן להם.  לד,כב אך-בזאת יאתו לנו האנשים, לשבת אתנו--להיות, לעם אחד:  בהמול לנו כל-זכר, כאשר הם נמלים.  לד,כג מקנהם וקנינם וכל-בהמתם, הלוא לנו הם; אך נאותה להם, וישבו אתנו.  לד,כד וישמעו אל-חמור ואל-שכם בנו, כל-יצאי שער עירו; וימלו, כל-זכר--כל-יצאי, שער עירו.  לד,כה ויהי ביום השלישי בהיותם כאבים, ויקחו שני-בני-יעקב שמעון ולוי אחי דינה איש חרבו, ויבאו על-העיר, בטח; ויהרגו, כל-זכר.  לד,כו ואת-חמור ואת-שכם בנו, הרגו לפי-חרב; ויקחו את-דינה מבית שכם, ויצאו.  לד,כז בני יעקב, באו על-החללים, ויבזו, העיר--אשר טמאו, אחותם.  לד,כח את-צאנם ואת-בקרם, ואת-חמריהם, ואת אשר-בעיר ואת-אשר בשדה, לקחו.  לד,כט ואת-כל-חילם ואת-כל-טפם ואת-נשיהם, שבו ויבזו; ואת, כל-אשר בבית.  לד,ל ויאמר יעקב אל-שמעון ואל-לוי, עכרתם אתי, להבאישני בישב הארץ, בכנעני ובפרזי; ואני, מתי מספר, ונאספו עלי והכוני, ונשמדתי אני וביתי.  לד,לא ויאמרו:  הכזונה, יעשה את-אחותנו.  

לה,א ויאמר אלהים אל-יעקב, קום עלה בית-אל ושב-שם; ועשה-שם מזבח--לאל הנראה אליך, בברחך מפני עשו אחיך.  לה,ב ויאמר יעקב אל-ביתו, ואל כל-אשר עמו:  הסרו את-אלהי הנכר, אשר בתככם, והטהרו, והחליפו שמלתיכם.  לה,ג ונקומה ונעלה, בית-אל; ואעשה-שם מזבח, לאל הענה אתי ביום צרתי, ויהי עמדי, בדרך אשר הלכתי.  לה,ד ויתנו אל-יעקב, את כל-אלהי הנכר אשר בידם, ואת-הנזמים, אשר באזניהם; ויטמן אתם יעקב, תחת האלה אשר עם-שכם.  לה,ה ויסעו; ויהי חתת אלהים, על-הערים אשר סביבותיהם, ולא רדפו, אחרי בני יעקב.  לה,ו ויבא יעקב לוזה, אשר בארץ כנען--הוא, בית-אל:  הוא, וכל-העם אשר-עמו.  לה,ז ויבן שם, מזבח, ויקרא למקום, אל בית-אל:  כי שם, נגלו אליו האלהים, בברחו, מפני אחיו.  לה,ח ותמת דברה מינקת רבקה, ותקבר מתחת לבית-אל תחת האלון; ויקרא שמו, אלון בכות.  

לה,ט וירא אלהים אל-יעקב עוד, בבאו מפדן ארם; ויברך, אתו.  לה,י ויאמר-לו אלהים, שמך יעקב:  לא-יקרא שמך עוד יעקב, כי אם-ישראל יהיה שמך, ויקרא את-שמו, ישראל.  לה,יא ויאמר לו אלהים אני אל שדי, פרה ורבה--גוי וקהל גוים, יהיה ממך; ומלכים, מחלציך יצאו.  לה,יב ואת-הארץ, אשר נתתי לאברהם וליצחק--לך אתננה; ולזרעך אחריך, אתן את-הארץ.  לה,יג ויעל מעליו, אלהים, במקום, אשר-דבר אתו.  לה,יד ויצב יעקב מצבה, במקום אשר-דבר אתו--מצבת אבן; ויסך עליה נסך, ויצק עליה שמן.  לה,טו ויקרא יעקב את-שם המקום, אשר דבר אתו שם אלהים--בית-אל.  לה,טז ויסעו מבית אל, ויהי-עוד כברת-הארץ לבוא אפרתה; ותלד רחל, ותקש בלדתה.  לה,יז ויהי בהקשתה, בלדתה; ותאמר לה המילדת אל-תיראי, כי-גם-זה לך בן.  לה,יח ויהי בצאת נפשה, כי מתה, ותקרא שמו, בן-אוני; ואביו, קרא-לו בנימין.  לה,יט ותמת, רחל; ותקבר בדרך אפרתה, הוא בית לחם.  לה,כ ויצב יעקב מצבה, על-קברתה--הוא מצבת קברת-רחל, עד-היום.  לה,כא ויסע, ישראל; ויט אהלה, מהלאה למגדל-עדר.  לה,כב ויהי, בשכן ישראל בארץ ההוא, וילך ראובן וישכב את-בלהה פילגש אביו, וישמע ישראל;  

ויהיו בני-יעקב, שנים עשר.  לה,כג בני לאה, בכור יעקב ראובן; ושמעון ולוי ויהודה, ויששכר וזבלון.  לה,כד בני רחל, יוסף ובנימן.  לה,כה ובני בלהה שפחת רחל, דן ונפתלי.  לה,כו ובני זלפה שפחת לאה, גד ואשר; אלה בני יעקב, אשר ילד-לו בפדן ארם.  לה,כז ויבא יעקב אל-יצחק אביו, ממרא קרית הארבע--הוא חברון, אשר-גר-שם אברהם ויצחק.  לה,כח ויהיו, ימי יצחק--מאת שנה, ושמנים שנה.  לה,כט ויגוע יצחק וימת ויאסף אל-עמיו, זקן ושבע ימים; ויקברו אתו, עשו ויעקב בניו.  

לו,א ואלה תלדות עשו, הוא אדום.  לו,ב עשו לקח את-נשיו, מבנות כנען:  את-עדה, בת-אילון החתי, ואת-אהליבמה בת-ענה, בת-צבעון החוי.  לו,ג ואת-בשמת בת-ישמעאל, אחות נביות.  לו,ד ותלד עדה לעשו, את-אליפז; ובשמת, ילדה את-רעואל.  לו,ה ואהליבמה, ילדה, את-יעיש יעוש ואת-יעלם, ואת-קרח; אלה בני עשו, אשר ילדו-לו בארץ כנען.  לו,ו ויקח עשו את-נשיו ואת-בניו ואת-בנתיו, ואת-כל-נפשות ביתו, ואת-מקנהו ואת-כל-בהמתו ואת כל-קנינו, אשר רכש בארץ כנען; וילך אל-ארץ, מפני יעקב אחיו.  לו,ז כי-היה רכושם רב, משבת יחדו; ולא יכלה ארץ מגוריהם, לשאת אתם--מפני, מקניהם.  לו,ח וישב עשו בהר שעיר, עשו הוא אדום.  לו,ט ואלה תלדות עשו, אבי אדום, בהר, שעיר.  לו,י אלה, שמות בני-עשו:  אליפז, בן-עדה אשת עשו, רעואל, בן-בשמת אשת עשו.  לו,יא ויהיו, בני אליפז--תימן אומר, צפו וגעתם וקנז.  לו,יב ותמנע היתה פילגש, לאליפז בן-עשו, ותלד לאליפז, את-עמלק; אלה, בני עדה אשת עשו.  לו,יג ואלה בני רעואל, נחת וזרח שמה ומזה; אלה היו, בני בשמת אשת עשו.  לו,יד ואלה היו, בני אהליבמה בת-ענה בת-צבעון--אשת עשו; ותלד לעשו, את-יעיש יעוש ואת-יעלם ואת-קרח.  לו,טו אלה, אלופי בני-עשו:  בני אליפז, בכור עשו--אלוף תימן אלוף אומר, אלוף צפו אלוף קנז.  לו,טז אלוף-קרח אלוף געתם, אלוף עמלק; אלה אלופי אליפז בארץ אדום, אלה בני עדה.  לו,יז ואלה, בני רעואל בן-עשו--אלוף נחת אלוף זרח, אלוף שמה אלוף מזה; אלה אלופי רעואל, בארץ אדום--אלה, בני בשמת אשת עשו.  לו,יח ואלה, בני אהליבמה אשת עשו--אלוף יעוש אלוף יעלם, אלוף קרח; אלה אלופי אהליבמה, בת-ענה--אשת עשו.  לו,יט אלה בני-עשו ואלה אלופיהם, הוא אדום.  

לו,כ אלה בני-שעיר החרי, ישבי הארץ:  לוטן ושובל, וצבעון וענה.  לו,כא ודשון ואצר, ודישן; אלה אלופי החרי בני שעיר, בארץ אדום.  לו,כב ויהיו בני-לוטן, חרי והימם; ואחות לוטן, תמנע.  לו,כג ואלה בני שובל, עלון ומנחת ועיבל, שפו, ואונם.  לו,כד ואלה בני-צבעון, ואיה וענה; הוא ענה, אשר מצא את-הימם במדבר, ברעתו את-החמרים, לצבעון אביו.  לו,כה ואלה בני-ענה, דשן; ואהליבמה, בת-ענה.  לו,כו ואלה, בני דישן--חמדן ואשבן, ויתרן וכרן.  לו,כז אלה, בני-אצר--בלהן וזעון, ועקן.  לו,כח אלה בני-דישן, עוץ וארן.  לו,כט אלה, אלופי החרי:  אלוף לוטן אלוף שובל, אלוף צבעון אלוף ענה.  לו,ל אלוף דשן אלוף אצר, אלוף דישן; אלה אלופי החרי לאלפיהם, בארץ שעיר.  

לו,לא ואלה, המלכים, אשר מלכו, בארץ אדום--לפני מלך-מלך, לבני ישראל.  לו,לב וימלך באדום, בלע בן-בעור; ושם עירו, דנהבה.  לו,לג וימת, בלע; וימלך תחתיו, יובב בן-זרח מבצרה.  לו,לד וימת, יובב; וימלך תחתיו, חשם מארץ התימני.  לו,לה וימת, חשם; וימלך תחתיו הדד בן-בדד, המכה את-מדין בשדה מואב, ושם עירו, עוית.  לו,לו וימת, הדד; וימלך תחתיו, שמלה ממשרקה.  לו,לז וימת, שמלה; וימלך תחתיו, שאול מרחבות הנהר.  לו,לח וימת, שאול; וימלך תחתיו, בעל חנן בן-עכבור.  לו,לט וימת, בעל חנן בן-עכבור, וימלך תחתיו הדר, ושם עירו פעו; ושם אשתו מהיטבאל בת-מטרד, בת מי זהב.  לו,מ ואלה שמות אלופי עשו, למשפחתם, למקמתם, בשמתם:  אלוף תמנע אלוף עלוה, אלוף יתת.  לו,מא אלוף אהליבמה אלוף אלה, אלוף פינן.  לו,מב אלוף קנז אלוף תימן, אלוף מבצר.  לו,מג אלוף מגדיאל, אלוף עירם; אלה אלופי אדום, למשבתם בארץ אחזתם--הוא עשו, אבי אדום.  

לז,א וישב יעקב, בארץ מגורי אביו--בארץ, כנען.  לז,ב אלה תלדות יעקב, יוסף בן-שבע-עשרה שנה היה רעה את-אחיו בצאן, והוא נער את-בני בלהה ואת-בני זלפה, נשי אביו; ויבא יוסף את-דבתם רעה, אל-אביהם.  לז,ג וישראל, אהב את-יוסף מכל-בניו--כי-בן-זקנים הוא, לו; ועשה לו, כתנת פסים.  לז,ד ויראו אחיו, כי-אתו אהב אביהם מכל-אחיו--וישנאו, אתו; ולא יכלו, דברו לשלם.  לז,ה ויחלם יוסף חלום, ויגד לאחיו; ויוספו עוד, שנא אתו.  לז,ו ויאמר, אליהם:  שמעו-נא, החלום הזה אשר חלמתי.  לז,ז והנה אנחנו מאלמים אלמים, בתוך השדה, והנה קמה אלמתי, וגם-נצבה; והנה תסבינה אלמתיכם, ותשתחוין לאלמתי.  לז,ח ויאמרו לו, אחיו, המלך תמלך עלינו, אם-משול תמשל בנו; ויוספו עוד שנא אתו, על-חלמתיו ועל-דבריו.  לז,ט ויחלם עוד חלום אחר, ויספר אתו לאחיו; ויאמר, הנה חלמתי חלום עוד, והנה השמש והירח ואחד עשר כוכבים, משתחוים לי.  לז,י ויספר אל-אביו, ואל-אחיו, ויגער-בו אביו, ויאמר לו מה החלום הזה אשר חלמת:  הבוא נבוא, אני ואמך ואחיך, להשתחות לך, ארצה.  לז,יא ויקנאו-בו, אחיו; ואביו, שמר את-הדבר.  לז,יב וילכו, אחיו, לרעות את-צאן אביהם, בשכם.  לז,יג ויאמר ישראל אל-יוסף, הלוא אחיך רעים בשכם--לכה, ואשלחך אליהם; ויאמר לו, הנני.  לז,יד ויאמר לו, לך-נא ראה את-שלום אחיך ואת-שלום הצאן, והשבני, דבר; וישלחהו מעמק חברון, ויבא שכמה.  לז,טו וימצאהו איש, והנה תעה בשדה; וישאלהו האיש לאמר, מה-תבקש.  לז,טז ויאמר, את-אחי אנכי מבקש; הגידה-נא לי, איפה הם רעים.  לז,יז ויאמר האיש, נסעו מזה--כי שמעתי אמרים, נלכה דתינה; וילך יוסף אחר אחיו, וימצאם בדתן.  לז,יח ויראו אתו, מרחק; ובטרם יקרב אליהם, ויתנכלו אתו להמיתו.  לז,יט ויאמרו, איש אל-אחיו:  הנה, בעל החלמות הלזה--בא.  לז,כ ועתה לכו ונהרגהו, ונשלכהו באחד הברות, ואמרנו, חיה רעה אכלתהו; ונראה, מה-יהיו חלמתיו.  לז,כא וישמע ראובן, ויצלהו מידם; ויאמר, לא נכנו נפש.  לז,כב ויאמר אלהם ראובן, אל-תשפכו-דם--השליכו אתו אל-הבור הזה אשר במדבר, ויד אל-תשלחו-בו:  למען, הציל אתו מידם, להשיבו, אל-אביו.  לז,כג ויהי, כאשר-בא יוסף אל-אחיו; ויפשיטו את-יוסף את-כתנתו, את-כתנת הפסים אשר עליו.  לז,כד ויקחהו--וישלכו אתו, הברה; והבור רק, אין בו מים.  לז,כה וישבו, לאכל-לחם, וישאו עיניהם ויראו, והנה ארחת ישמעאלים באה מגלעד; וגמליהם נשאים, נכאת וצרי ולט--הולכים, להוריד מצרימה.  לז,כו ויאמר יהודה, אל-אחיו:  מה-בצע, כי נהרג את-אחינו, וכסינו, את-דמו.  לז,כז לכו ונמכרנו לישמעאלים, וידנו אל-תהי-בו, כי-אחינו בשרנו, הוא; וישמעו, אחיו.  לז,כח ויעברו אנשים מדינים סחרים, וימשכו ויעלו את-יוסף מן-הבור, וימכרו את-יוסף לישמעאלים, בעשרים כסף; ויביאו את-יוסף, מצרימה.  לז,כט וישב ראובן אל-הבור, והנה אין-יוסף בבור; ויקרע, את-בגדיו.  לז,ל וישב אל-אחיו, ויאמר:  הילד איננו, ואני אנה אני-בא.  לז,לא ויקחו, את-כתנת יוסף; וישחטו שעיר עזים, ויטבלו את-הכתנת בדם.  לז,לב וישלחו את-כתנת הפסים, ויביאו אל-אביהם, ויאמרו, זאת מצאנו:  הכר-נא, הכתנת בנך הוא--אם-לא.  לז,לג ויכירה ויאמר כתנת בני, חיה רעה אכלתהו; טרף טרף, יוסף.  לז,לד ויקרע יעקב שמלתיו, וישם שק במתניו; ויתאבל על-בנו, ימים רבים.  לז,לה ויקמו כל-בניו וכל-בנתיו לנחמו, וימאן להתנחם, ויאמר, כי-ארד אל-בני אבל שאלה; ויבך אתו, אביו.  לז,לו והמדנים--מכרו אתו, אל-מצרים:  לפוטיפר סריס פרעה, שר הטבחים.  

לח,א ויהי בעת ההוא, וירד יהודה מאת אחיו; ויט עד-איש עדלמי, ושמו חירה.  לח,ב וירא-שם יהודה בת-איש כנעני, ושמו שוע; ויקחה, ויבא אליה.  לח,ג ותהר, ותלד בן; ויקרא את-שמו, ער.  לח,ד ותהר עוד, ותלד בן; ותקרא את-שמו, אונן.  לח,ה ותסף עוד ותלד בן, ותקרא את-שמו שלה; והיה בכזיב, בלדתה אתו.  לח,ו ויקח יהודה אשה, לער בכורו; ושמה, תמר.  לח,ז ויהי, ער בכור יהודה--רע, בעיני יהוה; וימתהו, יהוה.  לח,ח ויאמר יהודה לאונן, בא אל-אשת אחיך ויבם אתה; והקם זרע, לאחיך.  לח,ט וידע אונן, כי לא לו יהיה הזרע; והיה אם-בא אל-אשת אחיו, ושחת ארצה, לבלתי נתן-זרע, לאחיו.  לח,י וירע בעיני יהוה, אשר עשה; וימת, גם-אתו.  לח,יא ויאמר יהודה לתמר כלתו שבי אלמנה בית-אביך, עד-יגדל שלה בני--כי אמר, פן-ימות גם-הוא כאחיו; ותלך תמר, ותשב בית אביה.  לח,יב וירבו, הימים, ותמת, בת-שוע אשת-יהודה; וינחם יהודה, ויעל על-גזזי צאנו הוא וחירה רעהו העדלמי--תמנתה.  לח,יג ויגד לתמר, לאמר:  הנה חמיך עלה תמנתה, לגז צאנו.  לח,יד ותסר בגדי אלמנותה מעליה, ותכס בצעיף ותתעלף, ותשב בפתח עינים, אשר על-דרך תמנתה:  כי ראתה, כי-גדל שלה, והוא, לא-נתנה לו לאשה.  לח,טו ויראה יהודה, ויחשבה לזונה:  כי כסתה, פניה.  לח,טז ויט אליה אל-הדרך, ויאמר הבה-נא אבוא אליך, כי לא ידע, כי כלתו הוא; ותאמר, מה-תתן-לי, כי תבוא, אלי.  לח,יז ויאמר, אנכי אשלח גדי-עזים מן-הצאן; ותאמר, אם-תתן ערבון עד שלחך.  לח,יח ויאמר, מה הערבון אשר אתן-לך, ותאמר חתמך ופתילך, ומטך אשר בידך; ויתן-לה ויבא אליה, ותהר לו.  לח,יט ותקם ותלך, ותסר צעיפה מעליה; ותלבש, בגדי אלמנותה.  לח,כ וישלח יהודה את-גדי העזים, ביד רעהו העדלמי, לקחת הערבון, מיד האשה; ולא, מצאה.  לח,כא וישאל את-אנשי מקמה, לאמר, איה הקדשה הוא בעינים, על-הדרך; ויאמרו, לא-היתה בזה קדשה.  לח,כב וישב, אל-יהודה, ויאמר, לא מצאתיה; וגם אנשי המקום אמרו, לא-היתה בזה קדשה.  לח,כג ויאמר יהודה תקח-לה, פן נהיה לבוז; הנה שלחתי הגדי הזה, ואתה לא מצאתה.  לח,כד ויהי כמשלש חדשים, ויגד ליהודה לאמר זנתה תמר כלתך, וגם הנה הרה, לזנונים; ויאמר יהודה, הוציאוה ותשרף.  לח,כה הוא מוצאת, והיא שלחה אל-חמיה לאמר, לאיש אשר-אלה לו, אנכי הרה; ותאמר, הכר-נא--למי החתמת והפתילים והמטה, האלה.  לח,כו ויכר יהודה, ויאמר צדקה ממני, כי-על-כן לא-נתתיה, לשלה בני; ולא-יסף עוד, לדעתה.  לח,כז ויהי, בעת לדתה; והנה תאומים, בבטנה.  לח,כח ויהי בלדתה, ויתן-יד; ותקח המילדת, ותקשר על-ידו שני לאמר, זה, יצא ראשנה.  לח,כט ויהי כמשיב ידו, והנה יצא אחיו, ותאמר, מה-פרצת עליך פרץ; ויקרא שמו, פרץ.  לח,ל ואחר יצא אחיו, אשר על-ידו השני; ויקרא שמו, זרח.  

לט,א ויוסף, הורד מצרימה; ויקנהו פוטיפר סריס פרעה שר הטבחים, איש מצרי, מיד הישמעאלים, אשר הורדהו שמה.  לט,ב ויהי יהוה את-יוסף, ויהי איש מצליח; ויהי, בבית אדניו המצרי.  לט,ג וירא אדניו, כי יהוה אתו; וכל אשר-הוא עשה, יהוה מצליח בידו.  לט,ד וימצא יוסף חן בעיניו, וישרת אתו; ויפקדהו, על-ביתו, וכל-יש-לו, נתן בידו.  לט,ה ויהי מאז הפקיד אתו בביתו, ועל כל-אשר יש-לו, ויברך יהוה את-בית המצרי, בגלל יוסף; ויהי ברכת יהוה, בכל-אשר יש-לו--בבית, ובשדה.  לט,ו ויעזב כל-אשר-לו, ביד-יוסף, ולא-ידע אתו מאומה, כי אם-הלחם אשר-הוא אוכל; ויהי יוסף, יפה-תאר ויפה מראה.  לט,ז ויהי, אחר הדברים האלה, ותשא אשת-אדניו את-עיניה, אל-יוסף; ותאמר, שכבה עמי.  לט,ח וימאן--ויאמר אל-אשת אדניו, הן אדני לא-ידע אתי מה-בבית; וכל אשר-יש-לו, נתן בידי.  לט,ט איננו גדול בבית הזה, ממני, ולא-חשך ממני מאומה, כי אם-אותך באשר את-אשתו; ואיך אעשה הרעה הגדלה, הזאת, וחטאתי, לאלהים.  לט,י ויהי, כדברה אל-יוסף יום יום; ולא-שמע אליה לשכב אצלה, להיות עמה.  לט,יא ויהי כהיום הזה, ויבא הביתה לעשות מלאכתו; ואין איש מאנשי הבית, שם--בבית.  לט,יב ותתפשהו בבגדו לאמר, שכבה עמי; ויעזב בגדו בידה, וינס ויצא החוצה.  לט,יג ויהי, כראותה, כי-עזב בגדו, בידה; וינס, החוצה.  לט,יד ותקרא לאנשי ביתה, ותאמר להם לאמר, ראו הביא לנו איש עברי, לצחק בנו:  בא אלי לשכב עמי, ואקרא בקול גדול.  לט,טו ויהי כשמעו, כי-הרימתי קולי ואקרא; ויעזב בגדו אצלי, וינס ויצא החוצה.  לט,טז ותנח בגדו, אצלה, עד-בוא אדניו, אל-ביתו.  לט,יז ותדבר אליו, כדברים האלה לאמר:  בא-אלי העבד העברי, אשר-הבאת לנו--לצחק בי.  לט,יח ויהי, כהרימי קולי ואקרא; ויעזב בגדו אצלי, וינס החוצה.  לט,יט ויהי כשמע אדניו את-דברי אשתו, אשר דברה אליו לאמר, כדברים האלה, עשה לי עבדך; ויחר, אפו.  לט,כ ויקח אדני יוסף אתו, ויתנהו אל-בית הסהר--מקום, אשר-אסורי אסירי המלך אסורים; ויהי-שם, בבית הסהר.  לט,כא ויהי יהוה את-יוסף, ויט אליו חסד; ויתן חנו, בעיני שר בית-הסהר.  לט,כב ויתן שר בית-הסהר, ביד-יוסף, את כל-האסירם, אשר בבית הסהר; ואת כל-אשר עשים שם, הוא היה עשה.  לט,כג אין שר בית-הסהר, ראה את-כל-מאומה בידו, באשר יהוה, אתו; ואשר-הוא עשה, יהוה מצליח.  

מ,א ויהי, אחר הדברים האלה, חטאו משקה מלך-מצרים, והאפה--לאדניהם, למלך מצרים.  מ,ב ויקצף פרעה, על שני סריסיו--על שר המשקים, ועל שר האופים.  מ,ג ויתן אתם במשמר, בית שר הטבחים--אל-בית הסהר:  מקום, אשר יוסף אסור שם.  מ,ד ויפקד שר הטבחים את-יוסף, אתם--וישרת אתם; ויהיו ימים, במשמר.  מ,ה ויחלמו חלום שניהם איש חלמו, בלילה אחד--איש, כפתרון חלמו:  המשקה והאפה, אשר למלך מצרים, אשר אסורים, בבית הסהר.  מ,ו ויבא אליהם יוסף, בבקר; וירא אתם, והנם זעפים.  מ,ז וישאל את-סריסי פרעה, אשר אתו במשמר בית אדניו--לאמר:  מדוע פניכם רעים, היום.  מ,ח ויאמרו אליו--חלום חלמנו, ופתר אין אתו; ויאמר אלהם יוסף, הלוא לאלהים פתרנים--ספרו-נא, לי.  מ,ט ויספר שר-המשקים את-חלמו, ליוסף; ויאמר לו--בחלומי, והנה-גפן לפני.  מ,י ובגפן, שלשה שריגם; והוא כפרחת עלתה נצה, הבשילו אשכלתיה ענבים.  מ,יא וכוס פרעה, בידי; ואקח את-הענבים, ואשחט אתם אל-כוס פרעה, ואתן את-הכוס, על-כף פרעה.  מ,יב ויאמר לו יוסף, זה פתרנו:  שלשת, השרגים--שלשת ימים, הם.  מ,יג בעוד שלשת ימים, ישא פרעה את-ראשך, והשיבך, על-כנך; ונתת כוס-פרעה, בידו, כמשפט הראשון, אשר היית משקהו.  מ,יד כי אם-זכרתני אתך, כאשר ייטב לך, ועשית-נא עמדי, חסד; והזכרתני, אל-פרעה, והוצאתני, מן-הבית הזה.  מ,טו כי-גנב גנבתי, מארץ העברים; וגם-פה לא-עשיתי מאומה, כי-שמו אתי בבור.  מ,טז וירא שר-האפים, כי טוב פתר; ויאמר, אל-יוסף, אף-אני בחלומי, והנה שלשה סלי חרי על-ראשי.  מ,יז ובסל העליון, מכל מאכל פרעה--מעשה אפה; והעוף, אכל אתם מן-הסל--מעל ראשי.  מ,יח ויען יוסף ויאמר, זה פתרנו:  שלשת, הסלים--שלשת ימים, הם.  מ,יט בעוד שלשת ימים, ישא פרעה את-ראשך מעליך, ותלה אותך, על-עץ; ואכל העוף את-בשרך, מעליך.  מ,כ ויהי ביום השלישי, יום הלדת את-פרעה, ויעש משתה, לכל-עבדיו; וישא את-ראש שר המשקים, ואת-ראש שר האפים--בתוך עבדיו.  מ,כא וישב את-שר המשקים, על-משקהו; ויתן הכוס, על-כף פרעה.  מ,כב ואת שר האפים, תלה:  כאשר פתר להם, יוסף.  מ,כג ולא-זכר שר-המשקים את-יוסף, וישכחהו.  

מא,א ויהי, מקץ שנתים ימים; ופרעה חלם, והנה עמד על-היאר.  מא,ב והנה מן-היאר, עלת שבע פרות, יפות מראה, ובריאת בשר; ותרעינה, באחו.  מא,ג והנה שבע פרות אחרות, עלות אחריהן מן-היאר, רעות מראה, ודקות בשר; ותעמדנה אצל הפרות, על-שפת היאר.  מא,ד ותאכלנה הפרות, רעות המראה ודקת הבשר, את שבע הפרות, יפת המראה והבריאת; וייקץ, פרעה.  מא,ה ויישן, ויחלם שנית; והנה שבע שבלים, עלות בקנה אחד--בריאות וטבות.  מא,ו והנה שבע שבלים, דקות ושדופת קדים--צמחות, אחריהן.  מא,ז ותבלענה, השבלים הדקות, את שבע השבלים, הבריאות והמלאות; וייקץ פרעה, והנה חלום.  מא,ח ויהי בבקר, ותפעם רוחו, וישלח ויקרא את-כל-חרטמי מצרים, ואת-כל-חכמיה; ויספר פרעה להם את-חלמו, ואין-פותר אותם לפרעה.  מא,ט וידבר שר המשקים, את-פרעה לאמר:  את-חטאי, אני מזכיר היום.  מא,י פרעה, קצף על-עבדיו; ויתן אתי במשמר, בית שר הטבחים--אתי, ואת שר האפים.  מא,יא ונחלמה חלום בלילה אחד, אני והוא:  איש כפתרון חלמו, חלמנו.  מא,יב ושם אתנו נער עברי, עבד לשר הטבחים, ונספר-לו, ויפתר-לנו את-חלמתינו:  איש כחלמו, פתר.  מא,יג ויהי כאשר פתר-לנו, כן היה:  אתי השיב על-כני, ואתו תלה.  מא,יד וישלח פרעה ויקרא את-יוסף, ויריצהו מן-הבור; ויגלח ויחלף שמלתיו, ויבא אל-פרעה.  מא,טו ויאמר פרעה, אל-יוסף, חלום חלמתי, ופתר אין אתו; ואני, שמעתי עליך לאמר, תשמע חלום, לפתר אתו.  מא,טז ויען יוסף את-פרעה לאמר, בלעדי:  אלהים, יענה את-שלום פרעה.  מא,יז וידבר פרעה, אל-יוסף:  בחלמי, הנני עמד על-שפת היאר.  מא,יח והנה מן-היאר, עלת שבע פרות, בריאות בשר, ויפת תאר; ותרעינה, באחו.  מא,יט והנה שבע-פרות אחרות, עלות אחריהן, דלות ורעות תאר מאד, ורקות בשר:  לא-ראיתי כהנה בכל-ארץ מצרים, לרע.  מא,כ ותאכלנה, הפרות, הרקות, והרעות--את שבע הפרות הראשנות, הבריאת.  מא,כא ותבאנה אל-קרבנה, ולא נודע כי-באו אל-קרבנה, ומראיהן רע, כאשר בתחלה; ואיקץ.  מא,כב וארא, בחלמי; והנה שבע שבלים, עלת בקנה אחד--מלאת וטבות.  מא,כג והנה שבע שבלים, צנמות דקות שדפות קדים--צמחות, אחריהם.  מא,כד ותבלען השבלים הדקת, את שבע השבלים הטבות; ואמר, אל-החרטמים, ואין מגיד, לי.  מא,כה ויאמר יוסף אל-פרעה, חלום פרעה אחד הוא:  את אשר האלהים עשה, הגיד לפרעה.  מא,כו שבע פרת הטבת, שבע שנים הנה, ושבע השבלים הטבת, שבע שנים הנה:  חלום, אחד הוא.  מא,כז ושבע הפרות הרקות והרעת העלת אחריהן, שבע שנים הנה, ושבע השבלים הרקות, שדפות הקדים--יהיו, שבע שני רעב.  מא,כח הוא הדבר, אשר דברתי אל-פרעה:  אשר האלהים עשה, הראה את-פרעה.  מא,כט הנה שבע שנים, באות--שבע גדול, בכל-ארץ מצרים.  מא,ל וקמו שבע שני רעב, אחריהן, ונשכח כל-השבע, בארץ מצרים; וכלה הרעב, את-הארץ.  מא,לא ולא-יודע השבע בארץ, מפני הרעב ההוא אחרי-כן:  כי-כבד הוא, מאד.  מא,לב ועל השנות החלום אל-פרעה, פעמים--כי-נכון הדבר מעם האלהים, וממהר האלהים לעשתו.  מא,לג ועתה ירא פרעה, איש נבון וחכם; וישיתהו, על-ארץ מצרים.  מא,לד יעשה פרעה, ויפקד פקדים על-הארץ; וחמש את-ארץ מצרים, בשבע שני השבע.  מא,לה ויקבצו, את-כל-אכל השנים הטבות, הבאת, האלה; ויצברו-בר תחת יד-פרעה, אכל בערים--ושמרו.  מא,לו והיה האכל לפקדון, לארץ, לשבע שני הרעב, אשר תהיין בארץ מצרים; ולא-תכרת הארץ, ברעב.  מא,לז וייטב הדבר, בעיני פרעה, ובעיני, כל-עבדיו.  מא,לח ויאמר פרעה, אל-עבדיו:  הנמצא כזה--איש, אשר רוח אלהים בו.  מא,לט ויאמר פרעה אל-יוסף, אחרי הודיע אלהים אותך את-כל-זאת, אין-נבון וחכם, כמוך.  מא,מ אתה תהיה על-ביתי, ועל-פיך ישק כל-עמי; רק הכסא, אגדל ממך.  מא,מא ויאמר פרעה, אל-יוסף:  ראה נתתי אתך, על כל-ארץ מצרים.  מא,מב ויסר פרעה את-טבעתו מעל ידו, ויתן אתה על-יד יוסף; וילבש אתו בגדי-שש, וישם רבד הזהב על-צוארו.  מא,מג וירכב אתו, במרכבת המשנה אשר-לו, ויקראו לפניו, אברך; ונתון אתו, על כל-ארץ מצרים.  מא,מד ויאמר פרעה אל-יוסף, אני פרעה; ובלעדיך, לא-ירים איש את-ידו ואת-רגלו--בכל-ארץ מצרים.  מא,מה ויקרא פרעה שם-יוסף, צפנת פענח, ויתן-לו את-אסנת בת-פוטי פרע כהן אן, לאשה; ויצא יוסף, על-ארץ מצרים.  מא,מו ויוסף, בן-שלשים שנה, בעמדו, לפני פרעה מלך-מצרים; ויצא יוסף מלפני פרעה, ויעבר בכל-ארץ מצרים.  מא,מז ותעש הארץ, בשבע שני השבע--לקמצים.  מא,מח ויקבץ את-כל-אכל שבע שנים, אשר היו בארץ מצרים, ויתן-אכל, בערים:  אכל שדה-העיר אשר סביבתיה, נתן בתוכה.  מא,מט ויצבר יוסף בר כחול הים, הרבה מאד--עד כי-חדל לספר, כי-אין מספר.  מא,נ וליוסף ילד שני בנים, בטרם תבוא שנת הרעב, אשר ילדה-לו אסנת, בת-פוטי פרע כהן און.  מא,נא ויקרא יוסף את-שם הבכור, מנשה:  כי-נשני אלהים את-כל-עמלי, ואת כל-בית אבי.  מא,נב ואת שם השני, קרא אפרים:  כי-הפרני אלהים, בארץ עניי.  מא,נג ותכלינה, שבע שני השבע, אשר היה, בארץ מצרים.  מא,נד ותחלינה שבע שני הרעב, לבוא, כאשר, אמר יוסף; ויהי רעב בכל-הארצות, ובכל-ארץ מצרים היה לחם.  מא,נה ותרעב כל-ארץ מצרים, ויצעק העם אל-פרעה ללחם; ויאמר פרעה לכל-מצרים לכו אל-יוסף, אשר-יאמר לכם תעשו.  מא,נו והרעב היה, על כל-פני הארץ; ויפתח יוסף את-כל-אשר בהם, וישבר למצרים, ויחזק הרעב, בארץ מצרים.  מא,נז וכל-הארץ באו מצרימה, לשבר אל-יוסף:  כי-חזק הרעב, בכל-הארץ.  מב,א וירא יעקב, כי יש-שבר במצרים; ויאמר יעקב לבניו, למה תתראו.  מב,ב ויאמר--הנה שמעתי, כי יש-שבר במצרים; רדו-שמה ושברו-לנו משם, ונחיה ולא נמות.  מב,ג וירדו אחי-יוסף, עשרה, לשבר בר, ממצרים.  מב,ד ואת-בנימין אחי יוסף, לא-שלח יעקב את-אחיו:  כי אמר, פן-יקראנו אסון.  מב,ה ויבאו בני ישראל, לשבר בתוך הבאים:  כי-היה הרעב, בארץ כנען.  מב,ו ויוסף, הוא השליט על-הארץ--הוא המשביר, לכל-עם הארץ; ויבאו אחי יוסף, וישתחוו-לו אפים ארצה.  מב,ז וירא יוסף את-אחיו, ויכרם; ויתנכר אליהם וידבר אתם קשות, ויאמר אלהם מאין באתם, ויאמרו, מארץ כנען לשבר-אכל.  מב,ח ויכר יוסף, את-אחיו; והם, לא הכרהו.  מב,ט ויזכר יוסף--את החלמות, אשר חלם להם; ויאמר אלהם מרגלים אתם, לראות את-ערות הארץ באתם.  מב,י ויאמרו אליו, לא אדני; ועבדיך באו, לשבר-אכל.  מב,יא כלנו, בני איש-אחד נחנו; כנים אנחנו, לא-היו עבדיך מרגלים.  מב,יב ויאמר, אלהם:  לא, כי-ערות הארץ באתם לראות.  מב,יג ויאמרו, שנים עשר עבדיך אחים אנחנו בני איש-אחד--בארץ כנען; והנה הקטן את-אבינו היום, והאחד איננו.  מב,יד ויאמר אלהם, יוסף:  הוא, אשר דברתי אלכם לאמר--מרגלים אתם.  מב,טו בזאת, תבחנו:  חי פרעה אם-תצאו מזה, כי אם-בבוא אחיכם הקטן הנה.  מב,טז שלחו מכם אחד, ויקח את-אחיכם, ואתם האסרו, ויבחנו דבריכם האמת אתכם; ואם-לא--חי פרעה, כי מרגלים אתם.  מב,יז ויאסף אתם אל-משמר, שלשת ימים.  מב,יח ויאמר אלהם יוסף ביום השלישי, זאת עשו וחיו; את-האלהים, אני ירא.  מב,יט אם-כנים אתם--אחיכם אחד, יאסר בבית משמרכם; ואתם לכו הביאו, שבר רעבון בתיכם.  מב,כ ואת-אחיכם הקטן תביאו אלי, ויאמנו דבריכם ולא תמותו; ויעשו-כן.  מב,כא ויאמרו איש אל-אחיו, אבל אשמים אנחנו על-אחינו, אשר ראינו צרת נפשו בהתחננו אלינו, ולא שמענו; על-כן באה אלינו, הצרה הזאת.  מב,כב ויען ראובן אתם לאמר, הלוא אמרתי אליכם לאמר אל-תחטאו בילד--ולא שמעתם; וגם-דמו, הנה נדרש.  מב,כג והם לא ידעו, כי שמע יוסף:  כי המליץ, בינתם.  מב,כד ויסב מעליהם, ויבך; וישב אלהם, וידבר אלהם, ויקח מאתם את-שמעון, ויאסר אתו לעיניהם.  מב,כה ויצו יוסף, וימלאו את-כליהם בר, ולהשיב כספיהם איש אל-שקו, ולתת להם צדה לדרך; ויעש להם, כן.  מב,כו וישאו את-שברם, על-חמריהם; וילכו, משם.  מב,כז ויפתח האחד את-שקו, לתת מספוא לחמרו--במלון; וירא, את-כספו, והנה-הוא, בפי אמתחתו.  מב,כח ויאמר אל-אחיו הושב כספי, וגם הנה באמתחתי; ויצא לבם, ויחרדו איש אל-אחיו לאמר, מה-זאת עשה אלהים, לנו.  מב,כט ויבאו אל-יעקב אביהם, ארצה כנען; ויגידו לו, את כל-הקרת אתם לאמר.  מב,ל דבר האיש אדני הארץ, אתנו--קשות; ויתן אתנו, כמרגלים את-הארץ.  מב,לא ונאמר אליו, כנים אנחנו:  לא היינו, מרגלים.  מב,לב שנים-עשר אנחנו אחים, בני אבינו; האחד איננו, והקטן היום את-אבינו בארץ כנען.  מב,לג ויאמר אלינו, האיש אדני הארץ, בזאת אדע, כי כנים אתם:  אחיכם האחד הניחו אתי, ואת-רעבון בתיכם קחו ולכו.  מב,לד והביאו את-אחיכם הקטן, אלי, ואדעה כי לא מרגלים אתם, כי כנים אתם; את-אחיכם אתן לכם, ואת-הארץ תסחרו.  מב,לה ויהי, הם מריקים שקיהם, והנה-איש צרור-כספו, בשקו; ויראו את-צררות כספיהם, המה ואביהם--וייראו.  מב,לו ויאמר אלהם יעקב אביהם, אתי שכלתם:  יוסף איננו, ושמעון איננו, ואת-בנימן תקחו, עלי היו כלנה.  מב,לז ויאמר ראובן, אל-אביו לאמר, את-שני בני תמית, אם-לא אביאנו אליך; תנה אתו על-ידי, ואני אשיבנו אליך.  מב,לח ויאמר, לא-ירד בני עמכם:  כי-אחיו מת והוא לבדו נשאר, וקראהו אסון בדרך אשר תלכו-בה, והורדתם את-שיבתי ביגון, שאולה.  מג,א והרעב, כבד בארץ.  מג,ב ויהי, כאשר כלו לאכל את-השבר, אשר הביאו, ממצרים; ויאמר אליהם אביהם, שבו שברו-לנו מעט-אכל.  מג,ג ויאמר אליו יהודה, לאמר:  העד העד בנו האיש לאמר לא-תראו פני, בלתי אחיכם אתכם.  מג,ד אם-ישך משלח את-אחינו, אתנו--נרדה, ונשברה לך אכל.  מג,ה ואם-אינך משלח, לא נרד:  כי-האיש אמר אלינו, לא-תראו פני, בלתי, אחיכם אתכם.  מג,ו ויאמר, ישראל, למה הרעתם, לי--להגיד לאיש, העוד לכם אח.  מג,ז ויאמרו שאול שאל-האיש לנו ולמולדתנו לאמר, העוד אביכם חי היש לכם אח, ונגד-לו, על-פי הדברים האלה; הידוע נדע--כי יאמר, הורידו את-אחיכם.  מג,ח ויאמר יהודה אל-ישראל אביו, שלחה הנער אתי--ונקומה ונלכה; ונחיה ולא נמות, גם-אנחנו גם-אתה גם-טפנו.  מג,ט אנכי, אערבנו--מידי, תבקשנו:  אם-לא הביאתיו אליך והצגתיו לפניך, וחטאתי לך כל-הימים.  מג,י כי, לולא התמהמהנו--כי-עתה שבנו, זה פעמים.  מג,יא ויאמר אלהם ישראל אביהם, אם-כן אפוא זאת עשו--קחו מזמרת הארץ בכליכם, והורידו לאיש מנחה:  מעט צרי, ומעט דבש, נכאת ולט, בטנים ושקדים.  מג,יב וכסף משנה, קחו בידכם; ואת-הכסף המושב בפי אמתחתיכם, תשיבו בידכם--אולי משגה, הוא.  מג,יג ואת-אחיכם, קחו; וקומו, שובו אל-האיש.  מג,יד ואל שדי, יתן לכם רחמים לפני האיש, ושלח לכם את-אחיכם אחר, ואת-בנימין; ואני, כאשר שכלתי שכלתי.  מג,טו ויקחו האנשים את-המנחה הזאת, ומשנה-כסף לקחו בידם ואת-בנימן; ויקמו וירדו מצרים, ויעמדו לפני יוסף.  מג,טז וירא יוסף אתם, את-בנימין, ויאמר לאשר על-ביתו, הבא את-האנשים הביתה; וטבח טבח והכן, כי אתי יאכלו האנשים בצהרים.  מג,יז ויעש האיש, כאשר אמר יוסף; ויבא האיש את-האנשים, ביתה יוסף.  מג,יח וייראו האנשים, כי הובאו בית יוסף, ויאמרו על-דבר הכסף השב באמתחתינו בתחלה, אנחנו מובאים--להתגלל עלינו ולהתנפל עלינו, ולקחת אתנו לעבדים ואת-חמרינו.  מג,יט ויגשו, אל-האיש, אשר, על-בית יוסף; וידברו אליו, פתח הבית.  מג,כ ויאמרו, בי אדני; ירד ירדנו בתחלה, לשבר-אכל.  מג,כא ויהי כי-באנו אל-המלון, ונפתחה את-אמתחתינו, והנה כסף-איש בפי אמתחתו, כספנו במשקלו; ונשב אתו, בידנו.  מג,כב וכסף אחר הורדנו בידנו, לשבר-אכל; לא ידענו, מי-שם כספנו באמתחתינו.  מג,כג ויאמר שלום לכם אל-תיראו, אלהיכם ואלהי אביכם נתן לכם מטמון באמתחתיכם--כספכם, בא אלי; ויוצא אלהם, את-שמעון.  מג,כד ויבא האיש את-האנשים, ביתה יוסף; ויתן-מים וירחצו רגליהם, ויתן מספוא לחמריהם.  מג,כה ויכינו, את-המנחה, עד-בוא יוסף, בצהרים:  כי שמעו, כי-שם יאכלו לחם.  מג,כו ויבא יוסף הביתה, ויביאו לו את-המנחה אשר-בידם הביתה; וישתחוו-לו, ארצה.  מג,כז וישאל להם, לשלום, ויאמר השלום אביכם הזקן, אשר אמרתם--העודנו, חי.  מג,כח ויאמרו, שלום לעבדך לאבינו--עודנו חי; ויקדו, וישתחו וישתחוו.  מג,כט וישא עיניו, וירא את-בנימין אחיו בן-אמו, ויאמר הזה אחיכם הקטן, אשר אמרתם אלי; ויאמר, אלהים יחנך בני.  מג,ל וימהר יוסף, כי-נכמרו רחמיו אל-אחיו, ויבקש, לבכות; ויבא החדרה, ויבך שמה.  מג,לא וירחץ פניו, ויצא; ויתאפק--ויאמר, שימו לחם.  מג,לב וישימו לו לבדו, ולהם לבדם; ולמצרים האכלים אתו, לבדם--כי לא יוכלון המצרים לאכל את-העברים לחם, כי-תועבה הוא למצרים.  מג,לג וישבו לפניו--הבכר כבכרתו, והצעיר כצערתו; ויתמהו האנשים, איש אל-רעהו.  מג,לד וישא משאת מאת פניו, אלהם, ותרב משאת בנימן ממשאת כלם, חמש ידות; וישתו וישכרו, עמו.  מד,א ויצו את-אשר על-ביתו, לאמר, מלא את-אמתחת האנשים אכל, כאשר יוכלון שאת; ושים כסף-איש, בפי אמתחתו.  מד,ב ואת-גביעי גביע הכסף, תשים בפי אמתחת הקטן, ואת, כסף שברו; ויעש, כדבר יוסף אשר דבר.  מד,ג הבקר, אור; והאנשים שלחו, המה וחמריהם.  מד,ד הם יצאו את-העיר, לא הרחיקו, ויוסף אמר לאשר על-ביתו, קום רדף אחרי האנשים; והשגתם ואמרת אלהם, למה שלמתם רעה תחת טובה.  מד,ה הלוא זה, אשר ישתה אדני בו, והוא, נחש ינחש בו; הרעתם, אשר עשיתם.  מד,ו וישגם; וידבר אלהם, את-הדברים האלה.  מד,ז ויאמרו אליו--למה ידבר אדני, כדברים האלה; חלילה, לעבדיך, מעשות, כדבר הזה.  מד,ח הן כסף, אשר מצאנו בפי אמתחתינו--השיבנו אליך, מארץ כנען; ואיך, נגנב מבית אדניך, כסף, או זהב.  מד,ט אשר ימצא אתו מעבדיך, ומת; וגם-אנחנו, נהיה לאדני לעבדים.  מד,י ויאמר, גם-עתה כדבריכם כן-הוא:  אשר ימצא אתו יהיה-לי עבד, ואתם תהיו נקים.  מד,יא וימהרו, ויורדו איש את-אמתחתו--ארצה; ויפתחו, איש אמתחתו.  מד,יב ויחפש--בגדול החל, ובקטן כלה; וימצא, הגביע, באמתחת, בנימן.  מד,יג ויקרעו, שמלתם; ויעמס איש על-חמרו, וישבו העירה.  מד,יד ויבא יהודה ואחיו ביתה יוסף, והוא עודנו שם; ויפלו לפניו, ארצה.  מד,טו ויאמר להם יוסף, מה-המעשה הזה אשר עשיתם; הלוא ידעתם, כי-נחש ינחש איש אשר כמני.  מד,טז ויאמר יהודה, מה-נאמר לאדני, מה-נדבר, ומה-נצטדק; האלהים, מצא את-עון עבדיך--הננו עבדים לאדני, גם-אנחנו גם אשר-נמצא הגביע בידו.  מד,יז ויאמר--חלילה לי, מעשות זאת; האיש אשר נמצא הגביע בידו, הוא יהיה-לי עבד, ואתם, עלו לשלום אל-אביכם.  

מד,יח ויגש אליו יהודה, ויאמר בי אדני, ידבר-נא עבדך דבר באזני אדני, ואל-יחר אפך בעבדך:  כי כמוך, כפרעה.  מד,יט אדני שאל, את-עבדיו לאמר:  היש-לכם אב, או-אח.  מד,כ ונאמר, אל-אדני, יש-לנו אב זקן, וילד זקנים קטן; ואחיו מת, ויותר הוא לבדו לאמו ואביו אהבו.  מד,כא ותאמר, אל-עבדיך, הורדהו, אלי; ואשימה עיני, עליו.  מד,כב ונאמר, אל-אדני, לא-יוכל הנער, לעזב את-אביו:  ועזב את-אביו, ומת.  מד,כג ותאמר, אל-עבדיך, אם-לא ירד אחיכם הקטן, אתכם--לא תספון, לראות פני.  מד,כד ויהי כי עלינו, אל-עבדך אבי; ונגד-לו--את, דברי אדני.  מד,כה ויאמר, אבינו:  שבו, שברו-לנו מעט-אכל.  מד,כו ונאמר, לא נוכל לרדת:  אם-יש אחינו הקטן אתנו, וירדנו--כי-לא נוכל לראות פני האיש, ואחינו הקטן איננו אתנו.  מד,כז ויאמר עבדך אבי, אלינו:  אתם ידעתם, כי שנים ילדה-לי אשתי.  מד,כח ויצא האחד, מאתי, ואמר, אך טרף טרף; ולא ראיתיו, עד-הנה.  מד,כט ולקחתם גם-את-זה מעם פני, וקרהו אסון--והורדתם את-שיבתי ברעה, שאלה.  מד,ל ועתה, כבאי אל-עבדך אבי, והנער, איננו אתנו; ונפשו, קשורה בנפשו.  מד,לא והיה, כראותו כי-אין הנער--ומת; והורידו עבדיך את-שיבת עבדך אבינו, ביגון--שאלה.  מד,לב כי עבדך ערב את-הנער, מעם אבי לאמר:  אם-לא אביאנו אליך, וחטאתי לאבי כל-הימים.  מד,לג ועתה, ישב-נא עבדך תחת הנער--עבד, לאדני; והנער, יעל עם-אחיו.  מד,לד כי-איך אעלה אל-אבי, והנער איננו אתי:  פן אראה ברע, אשר ימצא את-אבי.  מה,א ולא-יכל יוסף להתאפק, לכל הנצבים עליו, ויקרא, הוציאו כל-איש מעלי; ולא-עמד איש אתו, בהתודע יוסף אל-אחיו.  מה,ב ויתן את-קלו, בבכי; וישמעו מצרים, וישמע בית פרעה.  מה,ג ויאמר יוסף אל-אחיו אני יוסף, העוד אבי חי; ולא-יכלו אחיו לענות אתו, כי נבהלו מפניו.  מה,ד ויאמר יוסף אל-אחיו גשו-נא אלי, ויגשו; ויאמר, אני יוסף אחיכם, אשר-מכרתם אתי, מצרימה.  מה,ה ועתה אל-תעצבו, ואל-יחר בעיניכם, כי-מכרתם אתי, הנה:  כי למחיה, שלחני אלהים לפניכם.  מה,ו כי-זה שנתים הרעב, בקרב הארץ; ועוד חמש שנים, אשר אין-חריש וקציר.  מה,ז וישלחני אלהים לפניכם, לשום לכם שארית בארץ, ולהחיות לכם, לפליטה גדלה.  מה,ח ועתה, לא-אתם שלחתם אתי הנה, כי, האלהים; וישימני לאב לפרעה, ולאדון לכל-ביתו, ומשל, בכל-ארץ מצרים.  מה,ט מהרו, ועלו אל-אבי, ואמרתם אליו כה אמר בנך יוסף, שמני אלהים לאדון לכל-מצרים; רדה אלי, אל-תעמד.  מה,י וישבת בארץ-גשן, והיית קרוב אלי--אתה, ובניך ובני בניך; וצאנך ובקרך, וכל-אשר-לך.  מה,יא וכלכלתי אתך שם, כי-עוד חמש שנים רעב:  פן-תורש אתה וביתך, וכל-אשר-לך.  מה,יב והנה עיניכם ראות, ועיני אחי בנימין:  כי-פי, המדבר אליכם.  מה,יג והגדתם לאבי, את-כל-כבודי במצרים, ואת, כל-אשר ראיתם; ומהרתם והורדתם את-אבי, הנה.  מה,יד ויפל על-צוארי בנימן-אחיו, ויבך; ובנימן--בכה, על-צואריו.  מה,טו וינשק לכל-אחיו, ויבך עלהם; ואחרי כן, דברו אחיו אתו.  מה,טז והקל נשמע, בית פרעה לאמר, באו, אחי יוסף; וייטב בעיני פרעה, ובעיני עבדיו.  מה,יז ויאמר פרעה אל-יוסף, אמר אל-אחיך זאת עשו:  טענו, את-בעירכם, ולכו-באו, ארצה כנען.  מה,יח וקחו את-אביכם ואת-בתיכם, ובאו אלי; ואתנה לכם, את-טוב ארץ מצרים, ואכלו, את-חלב הארץ.  מה,יט ואתה צויתה, זאת עשו:  קחו-לכם מארץ מצרים עגלות, לטפכם ולנשיכם, ונשאתם את-אביכם, ובאתם.  מה,כ ועינכם, אל-תחס על-כליכם:  כי-טוב כל-ארץ מצרים, לכם הוא.  מה,כא ויעשו-כן בני ישראל, ויתן להם יוסף עגלות על-פי פרעה; ויתן להם צדה, לדרך.  מה,כב לכלם נתן לאיש, חלפות שמלת; ולבנימן נתן שלש מאות כסף, וחמש חלפת שמלת.  מה,כג ולאביו שלח כזאת, עשרה חמרים, נשאים, מטוב מצרים; ועשר אתנת נשאת בר ולחם ומזון, לאביו--לדרך.  מה,כד וישלח את-אחיו, וילכו; ויאמר אלהם, אל-תרגזו בדרך.  מה,כה ויעלו, ממצרים; ויבאו ארץ כנען, אל-יעקב אביהם.  מה,כו ויגדו לו לאמר, עוד יוסף חי, וכי-הוא משל, בכל-ארץ מצרים; ויפג לבו, כי לא-האמין להם.  מה,כז וידברו אליו, את כל-דברי יוסף אשר דבר אלהם, וירא את-העגלות, אשר-שלח יוסף לשאת אתו; ותחי, רוח יעקב אביהם.  מה,כח ויאמר, ישראל, רב עוד-יוסף בני, חי; אלכה ואראנו, בטרם אמות.  מו,א ויסע ישראל וכל-אשר-לו, ויבא בארה שבע; ויזבח זבחים, לאלהי אביו יצחק.  מו,ב ויאמר אלהים לישראל במראת הלילה, ויאמר יעקב יעקב; ויאמר, הנני.  מו,ג ויאמר, אנכי האל אלהי אביך; אל-תירא מרדה מצרימה, כי-לגוי גדול אשימך שם.  מו,ד אנכי, ארד עמך מצרימה, ואנכי, אעלך גם-עלה; ויוסף, ישית ידו על-עיניך.  מו,ה ויקם יעקב, מבאר שבע; וישאו בני-ישראל את-יעקב אביהם, ואת-טפם ואת-נשיהם, בעגלות, אשר-שלח פרעה לשאת אתו.  מו,ו ויקחו את-מקניהם, ואת-רכושם אשר רכשו בארץ כנען, ויבאו, מצרימה:  יעקב, וכל-זרעו אתו.  מו,ז בניו ובני בניו, אתו, בנתיו ובנות בניו, וכל-זרעו--הביא אתו, מצרימה.  

מו,ח ואלה שמות בני-ישראל הבאים מצרימה, יעקב ובניו:  בכר יעקב, ראובן.  מו,ט ובני, ראובן--חנוך ופלוא, וחצרן וכרמי.  מו,י ובני שמעון, ימואל וימין ואהד--ויכין וצחר; ושאול, בן-הכנענית.  מו,יא ובני, לוי--גרשון, קהת ומררי.  מו,יב ובני יהודה, ער ואונן ושלה--ופרץ וזרח; וימת ער ואונן בארץ כנען, ויהיו בני-פרץ חצרן וחמול.  מו,יג ובני, יששכר--תולע ופוה, ויוב ושמרן.  מו,יד ובני, זבלון--סרד ואלון, ויחלאל.  מו,טו אלה בני לאה, אשר ילדה ליעקב בפדן ארם, ואת, דינה בתו:  כל-נפש בניו ובנותיו, שלשים ושלש.  מו,טז ובני גד, צפיון וחגי שוני ואצבן, ערי וארודי, ואראלי.  מו,יז ובני אשר, ימנה וישוה וישוי ובריעה--ושרח אחתם; ובני בריעה, חבר ומלכיאל.  מו,יח אלה בני זלפה, אשר-נתן לבן ללאה בתו; ותלד את-אלה ליעקב, שש עשרה נפש.  מו,יט בני רחל אשת יעקב, יוסף ובנימן.  מו,כ ויולד ליוסף, בארץ מצרים, אשר ילדה-לו אסנת, בת-פוטי פרע כהן אן--את-מנשה, ואת-אפרים.  מו,כא ובני בנימן, בלע ובכר ואשבל, גרא ונעמן, אחי וראש; מפים וחפים, וארד.  מו,כב אלה בני רחל, אשר ילד ליעקב--כל-נפש, ארבעה עשר.  מו,כג ובני-דן, חשים.  מו,כד ובני, נפתלי--יחצאל וגוני, ויצר ושלם.  מו,כה אלה בני בלהה, אשר-נתן לבן לרחל בתו; ותלד את-אלה ליעקב, כל-נפש שבעה.  מו,כו כל-הנפש הבאה ליעקב מצרימה, יצאי ירכו, מלבד, נשי בני-יעקב--כל-נפש, ששים ושש.  מו,כז ובני יוסף אשר-ילד-לו במצרים, נפש שנים:  כל-הנפש לבית-יעקב הבאה מצרימה, שבעים.  

מו,כח ואת-יהודה שלח לפניו, אל-יוסף, להורת לפניו, גשנה; ויבאו, ארצה גשן.  מו,כט ויאסר יוסף מרכבתו, ויעל לקראת-ישראל אביו גשנה; וירא אליו, ויפל על-צואריו, ויבך על-צואריו, עוד.  מו,ל ויאמר ישראל אל-יוסף, אמותה הפעם, אחרי ראותי את-פניך, כי עודך חי.  מו,לא ויאמר יוסף אל-אחיו ואל-בית אביו, אעלה ואגידה לפרעה; ואמרה אליו, אחי ובית-אבי אשר בארץ-כנען באו אלי.  מו,לב והאנשים רעי צאן, כי-אנשי מקנה היו; וצאנם ובקרם וכל-אשר להם, הביאו.  מו,לג והיה, כי-יקרא לכם פרעה; ואמר, מה-מעשיכם.  מו,לד ואמרתם, אנשי מקנה היו עבדיך מנעורינו ועד-עתה--גם-אנחנו, גם-אבתינו:  בעבור, תשבו בארץ גשן, כי-תועבת מצרים, כל-רעה צאן.  מז,א ויבא יוסף, ויגד לפרעה, ויאמר אבי ואחי וצאנם ובקרם וכל-אשר להם, באו מארץ כנען; והנם, בארץ גשן.  מז,ב ומקצה אחיו, לקח חמשה אנשים; ויצגם, לפני פרעה.  מז,ג ויאמר פרעה אל-אחיו, מה-מעשיכם; ויאמרו אל-פרעה, רעה צאן עבדיך--גם-אנחנו, גם-אבותינו.  מז,ד ויאמרו אל-פרעה, לגור בארץ באנו, כי-אין מרעה לצאן אשר לעבדיך, כי-כבד הרעב בארץ כנען; ועתה ישבו-נא עבדיך, בארץ גשן.  מז,ה ויאמר פרעה, אל-יוסף לאמר:  אביך ואחיך, באו אליך.  מז,ו ארץ מצרים, לפניך הוא--במיטב הארץ, הושב את-אביך ואת-אחיך:  ישבו, בארץ גשן--ואם-ידעת ויש-בם אנשי-חיל, ושמתם שרי מקנה על-אשר-לי.  מז,ז ויבא יוסף את-יעקב אביו, ויעמדהו לפני פרעה; ויברך יעקב, את-פרעה.  מז,ח ויאמר פרעה, אל-יעקב:  כמה, ימי שני חייך.  מז,ט ויאמר יעקב, אל-פרעה, ימי שני מגורי, שלשים ומאת שנה:  מעט ורעים, היו ימי שני חיי, ולא השיגו את-ימי שני חיי אבתי, בימי מגוריהם.  מז,י ויברך יעקב, את-פרעה; ויצא, מלפני פרעה.  מז,יא ויושב יוסף, את-אביו ואת-אחיו, ויתן להם אחזה בארץ מצרים, במיטב הארץ בארץ רעמסס--כאשר, צוה פרעה.  מז,יב ויכלכל יוסף את-אביו ואת-אחיו, ואת כל-בית אביו--לחם, לפי הטף.  מז,יג ולחם אין בכל-הארץ, כי-כבד הרעב מאד; ותלה ארץ מצרים, וארץ כנען, מפני, הרעב.  מז,יד וילקט יוסף, את-כל-הכסף הנמצא בארץ-מצרים ובארץ כנען, בשבר, אשר-הם שברים; ויבא יוסף את-הכסף, ביתה פרעה.  מז,טו ויתם הכסף, מארץ מצרים ומארץ כנען, ויבאו כל-מצרים אל-יוסף לאמר הבה-לנו לחם, ולמה נמות נגדך:  כי אפס, כסף.  מז,טז ויאמר יוסף הבו מקניכם, ואתנה לכם במקניכם--אם-אפס, כסף.  מז,יז ויביאו את-מקניהם, אל-יוסף, ויתן להם יוסף לחם בסוסים ובמקנה הצאן ובמקנה הבקר, ובחמרים; וינהלם בלחם בכל-מקנהם, בשנה ההוא.  מז,יח ותתם, השנה ההוא, ויבאו אליו בשנה השנית ויאמרו לו לא-נכחד מאדני, כי אם-תם הכסף ומקנה הבהמה אל-אדני:  לא נשאר לפני אדני, בלתי אם-גויתנו ואדמתנו.  מז,יט למה נמות לעיניך, גם-אנחנו גם אדמתנו--קנה-אתנו ואת-אדמתנו, בלחם; ונהיה אנחנו ואדמתנו, עבדים לפרעה, ותן-זרע ונחיה ולא נמות, והאדמה לא תשם.  מז,כ ויקן יוסף את-כל-אדמת מצרים, לפרעה, כי-מכרו מצרים איש שדהו, כי-חזק עלהם הרעב; ותהי הארץ, לפרעה.  מז,כא ואת-העם--העביר אתו, לערים:  מקצה גבול-מצרים, ועד-קצהו.  מז,כב רק אדמת הכהנים, לא קנה:  כי חק לכהנים מאת פרעה, ואכלו את-חקם אשר נתן להם פרעה--על-כן, לא מכרו את-אדמתם.  מז,כג ויאמר יוסף אל-העם, הן קניתי אתכם היום ואת-אדמתכם לפרעה; הא-לכם זרע, וזרעתם את-האדמה.  מז,כד והיה, בתבואת, ונתתם חמישית, לפרעה; וארבע הידת יהיה לכם לזרע השדה ולאכלכם, ולאשר בבתיכם--ולאכל לטפכם.  מז,כה ויאמרו, החיתנו; נמצא-חן בעיני אדני, והיינו עבדים לפרעה.  מז,כו וישם אתה יוסף לחק עד-היום הזה על-אדמת מצרים, לפרעה--לחמש:  רק אדמת הכהנים, לבדם--לא היתה, לפרעה.  מז,כז וישב ישראל בארץ מצרים, בארץ גשן; ויאחזו בה, ויפרו וירבו מאד.  מז,כח ויחי יעקב בארץ מצרים, שבע עשרה שנה; ויהי ימי-יעקב, שני חייו--שבע שנים, וארבעים ומאת שנה.  מז,כט ויקרבו ימי-ישראל, למות, ויקרא לבנו ליוסף ויאמר לו אם-נא מצאתי חן בעיניך, שים-נא ידך תחת ירכי; ועשית עמדי חסד ואמת, אל-נא תקברני במצרים.  מז,ל ושכבתי, עם-אבתי, ונשאתני ממצרים, וקברתני בקברתם; ויאמר, אנכי אעשה כדברך.  מז,לא ויאמר, השבעה לי--וישבע, לו; וישתחו ישראל, על-ראש המטה.  

מח,א ויהי, אחרי הדברים האלה, ויאמר ליוסף, הנה אביך חלה; ויקח את-שני בניו, עמו--את-מנשה, ואת-אפרים.  מח,ב ויגד ליעקב--ויאמר, הנה בנך יוסף בא אליך; ויתחזק, ישראל, וישב, על-המטה.  מח,ג ויאמר יעקב אל-יוסף, אל שדי נראה-אלי בלוז בארץ כנען; ויברך, אתי.  מח,ד ויאמר אלי, הנני מפרך והרביתך, ונתתיך, לקהל עמים; ונתתי את-הארץ הזאת, לזרעך אחריך--אחזת עולם.  מח,ה ועתה שני-בניך הנולדים לך בארץ מצרים, עד-באי אליך מצרימה--לי-הם:  אפרים, ומנשה--כראובן ושמעון, יהיו-לי.  מח,ו ומולדתך אשר-הולדת אחריהם, לך יהיו; על שם אחיהם יקראו, בנחלתם.  מח,ז ואני בבאי מפדן, מתה עלי רחל בארץ כנען בדרך, בעוד כברת-ארץ, לבא אפרתה; ואקברה שם בדרך אפרת, הוא בית לחם.  מח,ח וירא ישראל, את-בני יוסף; ויאמר, מי-אלה.  מח,ט ויאמר יוסף, אל-אביו, בני הם, אשר-נתן-לי אלהים בזה; ויאמר, קחם-נא אלי ואברכם.  מח,י ועיני ישראל כבדו מזקן, לא יוכל לראות; ויגש אתם אליו, וישק להם ויחבק להם.  מח,יא ויאמר ישראל אל-יוסף, ראה פניך לא פללתי; והנה הראה אתי אלהים, גם את-זרעך.  מח,יב ויוצא יוסף אתם, מעם ברכיו; וישתחו לאפיו, ארצה.  מח,יג ויקח יוסף, את-שניהם--את-אפרים בימינו משמאל ישראל, ואת-מנשה בשמאלו מימין ישראל; ויגש, אליו.  מח,יד וישלח ישראל את-ימינו וישת על-ראש אפרים, והוא הצעיר, ואת-שמאלו, על-ראש מנשה:  שכל, את-ידיו, כי מנשה, הבכור.  מח,טו ויברך את-יוסף, ויאמר:  האלהים אשר התהלכו אבתי לפניו, אברהם ויצחק--האלהים הרעה אתי, מעודי עד-היום הזה.  מח,טז המלאך הגאל אתי מכל-רע, יברך את-הנערים, ויקרא בהם שמי, ושם אבתי אברהם ויצחק; וידגו לרב, בקרב הארץ.  מח,יז וירא יוסף, כי-ישית אביו יד-ימינו על-ראש אפרים--וירע בעיניו; ויתמך יד-אביו, להסיר אתה מעל ראש-אפרים--על-ראש מנשה.  מח,יח ויאמר יוסף אל-אביו, לא-כן אבי:  כי-זה הבכר, שים ימינך על-ראשו.  מח,יט וימאן אביו, ויאמר ידעתי בני ידעתי--גם-הוא יהיה-לעם, וגם-הוא יגדל; ואולם, אחיו הקטן יגדל ממנו, וזרעו, יהיה מלא-הגוים.  מח,כ ויברכם ביום ההוא, לאמור, בך יברך ישראל לאמר, ישמך אלהים כאפרים וכמנשה; וישם את-אפרים, לפני מנשה.  מח,כא ויאמר ישראל אל-יוסף, הנה אנכי מת; והיה אלהים, עמכם, והשיב אתכם, אל-ארץ אבתיכם.  מח,כב ואני נתתי לך, שכם אחד--על-אחיך:  אשר לקחתי מיד האמרי, בחרבי ובקשתי.  

מט,א ויקרא יעקב, אל-בניו; ויאמר, האספו ואגידה לכם, את אשר-יקרא אתכם, באחרית הימים.  מט,ב הקבצו ושמעו, בני יעקב; ושמעו, אל-ישראל אביכם.  מט,ג ראובן בכרי אתה, כחי וראשית אוני--יתר שאת, ויתר עז.  מט,ד פחז כמים אל-תותר, כי עלית משכבי אביך; אז חללת, יצועי עלה.  

מט,ה שמעון ולוי, אחים--כלי חמס, מכרתיהם.  מט,ו בסדם אל-תבא נפשי, בקהלם אל-תחד כבדי:  כי באפם הרגו איש, וברצנם עקרו-שור.  מט,ז ארור אפם כי עז, ועברתם כי קשתה; אחלקם ביעקב, ואפיצם בישראל.  

מט,ח יהודה, אתה יודוך אחיך--ידך, בערף איביך; ישתחוו לך, בני אביך.  מט,ט גור אריה יהודה, מטרף בני עלית; כרע רבץ כאריה וכלביא, מי יקימנו.  מט,י לא-יסור שבט מיהודה, ומחקק מבין רגליו, עד כי-יבא שילה, ולו יקהת עמים.  מט,יא אסרי לגפן עירה, ולשרקה בני אתנו; כבס ביין לבשו, ובדם-ענבים סותה.  מט,יב חכלילי עינים, מיין; ולבן-שנים, מחלב.  

מט,יג זבולן, לחוף ימים ישכן; והוא לחוף אנית, וירכתו על-צידן.  

מט,יד יששכר, חמר גרם--רבץ, בין המשפתים.  מט,טו וירא מנחה כי טוב, ואת-הארץ כי נעמה; ויט שכמו לסבל, ויהי למס-עבד.  

מט,טז דן, ידין עמו--כאחד, שבטי ישראל.  מט,יז יהי-דן נחש עלי-דרך, שפיפן עלי-ארח--הנשך, עקבי-סוס, ויפל רכבו, אחור.  מט,יח לישועתך, קויתי יהוה.  

מט,יט גד, גדוד יגודנו; והוא, יגד עקב.  

מט,כ מאשר, שמנה לחמו; והוא יתן, מעדני-מלך.  

מט,כא נפתלי, אילה שלחה--הנתן, אמרי-שפר.  

מט,כב בן פרת יוסף, בן פרת עלי-עין; בנות, צעדה עלי-שור.  מט,כג וימררהו, ורבו; וישטמהו, בעלי חצים.  מט,כד ותשב באיתן קשתו, ויפזו זרעי ידיו; מידי אביר יעקב, משם רעה אבן ישראל.  מט,כה מאל אביך ויעזרך, ואת שדי ויברכך, ברכת שמים מעל, ברכת תהום רבצת תחת; ברכת שדים, ורחם.  מט,כו ברכת אביך, גברו על-ברכת הורי, עד-תאות, גבעת עולם; תהיין לראש יוסף, ולקדקד נזיר אחיו.  

מט,כז בנימין זאב יטרף, בבקר יאכל עד; ולערב, יחלק שלל.  מט,כח כל-אלה שבטי ישראל, שנים עשר; וזאת אשר-דבר להם אביהם, ויברך אותם--איש אשר כברכתו, ברך אתם.  מט,כט ויצו אותם, ויאמר אלהם אני נאסף אל-עמי--קברו אתי, אל-אבתי:  אל-המערה--אשר בשדה, עפרון החתי.  מט,ל במערה אשר בשדה המכפלה, אשר על-פני-ממרא--בארץ כנען:  אשר קנה אברהם את-השדה, מאת עפרן החתי--לאחזת-קבר.  מט,לא שמה קברו את-אברהם, ואת שרה אשתו, שמה קברו את-יצחק, ואת רבקה אשתו; ושמה קברתי, את-לאה.  מט,לב מקנה השדה והמערה אשר-בו, מאת בני-חת.  מט,לג ויכל יעקב לצות את-בניו, ויאסף רגליו אל-המטה; ויגוע, ויאסף אל-עמיו.  נ,א ויפל יוסף, על-פני אביו; ויבך עליו, וישק-לו.  נ,ב ויצו יוסף את-עבדיו את-הרפאים, לחנט את-אביו; ויחנטו הרפאים, את-ישראל.  נ,ג וימלאו-לו ארבעים יום, כי כן ימלאו ימי החנטים; ויבכו אתו מצרים, שבעים יום.  נ,ד ויעברו, ימי בכיתו, וידבר יוסף, אל-בית פרעה לאמר:  אם-נא מצאתי חן, בעיניכם--דברו-נא, באזני פרעה לאמר.  נ,ה אבי השביעני לאמר, הנה אנכי מת--בקברי אשר כריתי לי בארץ כנען, שמה תקברני; ועתה, אעלה-נא ואקברה את-אבי--ואשובה.  נ,ו ויאמר, פרעה:  עלה וקבר את-אביך, כאשר השביעך.  נ,ז ויעל יוסף, לקבר את-אביו; ויעלו אתו כל-עבדי פרעה, זקני ביתו, וכל, זקני ארץ-מצרים.  נ,ח וכל בית יוסף, ואחיו ובית אביו:  רק, טפם וצאנם ובקרם--עזבו, בארץ גשן.  נ,ט ויעל עמו, גם-רכב גם-פרשים; ויהי המחנה, כבד מאד.  נ,י ויבאו עד-גרן האטד, אשר בעבר הירדן, ויספדו-שם, מספד גדול וכבד מאד; ויעש לאביו אבל, שבעת ימים.  נ,יא וירא יושב הארץ הכנעני את-האבל, בגרן האטד, ויאמרו, אבל-כבד זה למצרים; על-כן קרא שמה, אבל מצרים, אשר, בעבר הירדן.  נ,יב ויעשו בניו, לו--כן, כאשר צום.  נ,יג וישאו אתו בניו, ארצה כנען, ויקברו אתו, במערת שדה המכפלה:  אשר קנה אברהם את-השדה לאחזת-קבר, מאת עפרן החתי--על-פני ממרא.  נ,יד וישב יוסף מצרימה הוא ואחיו, וכל-העלים אתו לקבר את-אביו, אחרי, קברו את-אביו.  נ,טו ויראו אחי-יוסף, כי-מת אביהם, ויאמרו, לו ישטמנו יוסף; והשב ישיב, לנו, את כל-הרעה, אשר גמלנו אתו.  נ,טז ויצוו, אל-יוסף לאמר:  אביך צוה, לפני מותו לאמר.  נ,יז כה-תאמרו ליוסף, אנא שא נא פשע אחיך וחטאתם כי-רעה גמלוך, ועתה שא נא, לפשע עבדי אלהי אביך; ויבך יוסף, בדברם אליו.  נ,יח וילכו, גם-אחיו, ויפלו, לפניו; ויאמרו, הננו לך לעבדים.  נ,יט ויאמר אלהם יוסף, אל-תיראו:  כי התחת אלהים, אני.  נ,כ ואתם, חשבתם עלי רעה; אלהים, חשבה לטבה, למען עשה כיום הזה, להחית עם-רב.  נ,כא ועתה, אל-תיראו--אנכי אכלכל אתכם, ואת-טפכם; וינחם אותם, וידבר על-לבם.  נ,כב וישב יוסף במצרים, הוא ובית אביו; ויחי יוסף, מאה ועשר שנים.  נ,כג וירא יוסף לאפרים, בני שלשים; גם, בני מכיר בן-מנשה--ילדו, על-ברכי יוסף.  נ,כד ויאמר יוסף אל-אחיו, אנכי מת; ואלהים פקד יפקד אתכם, והעלה אתכם מן-הארץ הזאת, אל-הארץ, אשר נשבע לאברהם ליצחק וליעקב.  נ,כה וישבע יוסף, את-בני ישראל לאמר:  פקד יפקד אלהים אתכם, והעלתם את-עצמתי מזה.  נ,כו וימת יוסף, בן-מאה ועשר שנים; ויחנטו אתו, ויישם בארון במצרים.  

[שמות].
א,א ואלה, שמות בני ישראל, הבאים, מצרימה:  את יעקב, איש וביתו באו.  א,ב ראובן שמעון, לוי ויהודה.  א,ג יששכר זבולן, ובנימן.  א,ד דן ונפתלי, גד ואשר.  א,ה ויהי, כל-נפש יצאי ירך-יעקב--שבעים נפש; ויוסף, היה במצרים.  א,ו וימת יוסף וכל-אחיו, וכל הדור ההוא.  א,ז ובני ישראל, פרו וישרצו וירבו ויעצמו--במאד מאד; ותמלא הארץ, אתם.  

א,ח ויקם מלך-חדש, על-מצרים, אשר לא-ידע, את-יוסף.  א,ט ויאמר, אל-עמו:  הנה, עם בני ישראל--רב ועצום, ממנו.  א,י הבה נתחכמה, לו:  פן-ירבה, והיה כי-תקראנה מלחמה ונוסף גם-הוא על-שנאינו, ונלחם-בנו, ועלה מן-הארץ.  א,יא וישימו עליו שרי מסים, למען ענתו בסבלתם; ויבן ערי מסכנות, לפרעה--את-פתם, ואת-רעמסס.  א,יב וכאשר יענו אתו, כן ירבה וכן יפרץ; ויקצו, מפני בני ישראל.  א,יג ויעבדו מצרים את-בני ישראל, בפרך.  א,יד וימררו את-חייהם בעבדה קשה, בחמר ובלבנים, ובכל-עבדה, בשדה--את, כל-עבדתם, אשר-עבדו בהם, בפרך.  א,טו ויאמר מלך מצרים, למילדת העברית, אשר שם האחת שפרה, ושם השנית פועה.  א,טז ויאמר, בילדכן את-העבריות, וראיתן, על-האבנים:  אם-בן הוא והמתן אתו, ואם-בת הוא וחיה.  א,יז ותיראן המילדת, את-האלהים, ולא עשו, כאשר דבר אליהן מלך מצרים; ותחיין, את-הילדים.  א,יח ויקרא מלך-מצרים, למילדת, ויאמר להן, מדוע עשיתן הדבר הזה; ותחיין, את-הילדים.  א,יט ותאמרן המילדת אל-פרעה, כי לא כנשים המצרית העברית:  כי-חיות הנה, בטרם תבוא אלהן המילדת וילדו.  א,כ וייטב אלהים, למילדת; וירב העם ויעצמו, מאד.  א,כא ויהי, כי-יראו המילדת את-האלהים; ויעש להם, בתים.  א,כב ויצו פרעה, לכל-עמו לאמר:  כל-הבן הילוד, היארה תשליכהו, וכל-הבת, תחיון.  

ב,א וילך איש, מבית לוי; ויקח, את-בת-לוי.  ב,ב ותהר האשה, ותלד בן; ותרא אתו כי-טוב הוא, ותצפנהו שלשה ירחים.  ב,ג ולא-יכלה עוד, הצפינו, ותקח-לו תבת גמא, ותחמרה בחמר ובזפת; ותשם בה את-הילד, ותשם בסוף על-שפת היאר.  ב,ד ותתצב אחתו, מרחק, לדעה, מה-יעשה לו.  ב,ה ותרד בת-פרעה לרחץ על-היאר, ונערתיה הלכת על-יד היאר; ותרא את-התבה בתוך הסוף, ותשלח את-אמתה ותקחה.  ב,ו ותפתח ותראהו את-הילד, והנה-נער בכה; ותחמל עליו--ותאמר, מילדי העברים זה.  ב,ז ותאמר אחתו, אל-בת-פרעה, האלך וקראתי לך אשה מינקת, מן העברית; ותינק לך, את-הילד.  ב,ח ותאמר-לה בת-פרעה, לכי; ותלך, העלמה, ותקרא, את-אם הילד.  ב,ט ותאמר לה בת-פרעה, היליכי את-הילד הזה והינקהו לי, ואני, אתן את-שכרך; ותקח האשה הילד, ותניקהו.  ב,י ויגדל הילד, ותבאהו לבת-פרעה, ויהי-לה, לבן; ותקרא שמו, משה, ותאמר, כי מן-המים משיתהו.  ב,יא ויהי בימים ההם, ויגדל משה ויצא אל-אחיו, וירא, בסבלתם; וירא איש מצרי, מכה איש-עברי מאחיו.  ב,יב ויפן כה וכה, וירא כי אין איש; ויך, את-המצרי, ויטמנהו, בחול.  ב,יג ויצא ביום השני, והנה שני-אנשים עברים נצים; ויאמר, לרשע, למה תכה, רעך.  ב,יד ויאמר מי שמך לאיש שר ושפט, עלינו--הלהרגני אתה אמר, כאשר הרגת את-המצרי; ויירא משה ויאמר, אכן נודע הדבר.  ב,טו וישמע פרעה את-הדבר הזה, ויבקש להרג את-משה; ויברח משה מפני פרעה, וישב בארץ-מדין וישב על-הבאר.  ב,טז ולכהן מדין, שבע בנות; ותבאנה ותדלנה, ותמלאנה את-הרהטים, להשקות, צאן אביהן.  ב,יז ויבאו הרעים, ויגרשום; ויקם משה ויושען, וישק את-צאנם.  ב,יח ותבאנה, אל-רעואל אביהן; ויאמר, מדוע מהרתן בא היום.  ב,יט ותאמרן--איש מצרי, הצילנו מיד הרעים; וגם-דלה דלה לנו, וישק את-הצאן.  ב,כ ויאמר אל-בנתיו, ואיו; למה זה עזבתן את-האיש, קראן לו ויאכל לחם.  ב,כא ויואל משה, לשבת את-האיש; ויתן את-צפרה בתו, למשה.  ב,כב ותלד בן, ויקרא את-שמו גרשם:  כי אמר--גר הייתי, בארץ נכריה.  

ב,כג ויהי בימים הרבים ההם, וימת מלך מצרים, ויאנחו בני-ישראל מן-העבדה, ויזעקו; ותעל שועתם אל-האלהים, מן-העבדה.  ב,כד וישמע אלהים, את-נאקתם; ויזכר אלהים את-בריתו, את-אברהם את-יצחק ואת-יעקב.  ב,כה וירא אלהים, את-בני ישראל; וידע, אלהים.  

ג,א ומשה, היה רעה את-צאן יתרו חתנו--כהן מדין; וינהג את-הצאן אחר המדבר, ויבא אל-הר האלהים חרבה.  ג,ב וירא מלאך יהוה אליו, בלבת-אש--מתוך הסנה; וירא, והנה הסנה בער באש, והסנה, איננו אכל.  ג,ג ויאמר משה--אסרה-נא ואראה, את-המראה הגדל הזה:  מדוע, לא-יבער הסנה.  ג,ד וירא יהוה, כי סר לראות; ויקרא אליו אלהים מתוך הסנה, ויאמר משה משה--ויאמר הנני.  ג,ה ויאמר, אל-תקרב הלם; של-נעליך, מעל רגליך--כי המקום אשר אתה עומד עליו, אדמת-קדש הוא.  ג,ו ויאמר, אנכי אלהי אביך, אלהי אברהם אלהי יצחק, ואלהי יעקב; ויסתר משה, פניו, כי ירא, מהביט אל-האלהים.  ג,ז ויאמר יהוה, ראה ראיתי את-עני עמי אשר במצרים; ואת-צעקתם שמעתי מפני נגשיו, כי ידעתי את-מכאביו.  ג,ח וארד להצילו מיד מצרים, ולהעלתו מן-הארץ ההוא, אל-ארץ טובה ורחבה, אל-ארץ זבת חלב ודבש--אל-מקום הכנעני, והחתי, והאמרי והפרזי, והחוי והיבוסי.  ג,ט ועתה, הנה צעקת בני-ישראל באה אלי; וגם-ראיתי, את-הלחץ, אשר מצרים, לחצים אתם.  ג,י ועתה לכה, ואשלחך אל-פרעה; והוצא את-עמי בני-ישראל, ממצרים.  ג,יא ויאמר משה, אל-האלהים, מי אנכי, כי אלך אל-פרעה; וכי אוציא את-בני ישראל, ממצרים.  ג,יב ויאמר, כי-אהיה עמך, וזה-לך האות, כי אנכי שלחתיך:  בהוציאך את-העם, ממצרים, תעבדון את-האלהים, על ההר הזה.  ג,יג ויאמר משה אל-האלהים, הנה אנכי בא אל-בני ישראל, ואמרתי להם, אלהי אבותיכם שלחני אליכם; ואמרו-לי מה-שמו, מה אמר אלהם.  ג,יד ויאמר אלהים אל-משה, אהיה אשר אהיה; ויאמר, כה תאמר לבני ישראל, אהיה, שלחני אליכם.  ג,טו ויאמר עוד אלהים אל-משה, כה-תאמר אל-בני ישראל, יהוה אלהי אבתיכם אלהי אברהם אלהי יצחק ואלהי יעקב, שלחני אליכם; זה-שמי לעלם, וזה זכרי לדר דר.  ג,טז לך ואספת את-זקני ישראל, ואמרת אלהם יהוה אלהי אבתיכם נראה אלי, אלהי אברהם יצחק ויעקב, לאמר:  פקד פקדתי אתכם, ואת-העשוי לכם במצרים.  ג,יז ואמר, אעלה אתכם מעני מצרים, אל-ארץ הכנעני והחתי, והאמרי והפרזי והחוי והיבוסי--אל-ארץ זבת חלב, ודבש.  ג,יח ושמעו, לקלך; ובאת אתה וזקני ישראל אל-מלך מצרים, ואמרתם אליו יהוה אלהי העבריים נקרה עלינו, ועתה נלכה-נא דרך שלשת ימים במדבר, ונזבחה ליהוה אלהינו.  ג,יט ואני ידעתי--כי לא-יתן אתכם מלך מצרים, להלך:  ולא, ביד חזקה.  ג,כ ושלחתי את-ידי, והכיתי את-מצרים, בכל נפלאתי, אשר אעשה בקרבו; ואחרי-כן, ישלח אתכם.  ג,כא ונתתי את-חן העם-הזה, בעיני מצרים; והיה כי תלכון, לא תלכו ריקם.  ג,כב ושאלה אשה משכנתה ומגרת ביתה, כלי-כסף וכלי זהב ושמלת; ושמתם, על-בניכם ועל-בנתיכם, ונצלתם, את-מצרים.  ד,א ויען משה, ויאמר, והן לא-יאמינו לי, ולא ישמעו בקלי:  כי יאמרו, לא-נראה אליך יהוה.  ד,ב ויאמר אליו יהוה, מזה מה-זה בידך; ויאמר, מטה.  ד,ג ויאמר השליכהו ארצה, וישלכהו ארצה ויהי לנחש; וינס משה, מפניו.  ד,ד ויאמר יהוה, אל-משה, שלח ידך, ואחז בזנבו; וישלח ידו ויחזק בו, ויהי למטה בכפו.  ד,ה למען יאמינו, כי-נראה אליך יהוה אלהי אבתם:  אלהי אברהם אלהי יצחק, ואלהי יעקב.  ד,ו ויאמר יהוה לו עוד, הבא-נא ידך בחיקך, ויבא ידו, בחיקו; ויוצאה, והנה ידו מצרעת כשלג.  ד,ז ויאמר, השב ידך אל-חיקך, וישב ידו, אל-חיקו; ויוצאה, מחיקו, והנה-שבה, כבשרו.  ד,ח והיה, אם-לא יאמינו לך, ולא ישמעו, לקל האת הראשון--והאמינו, לקל האת האחרון.  ד,ט והיה אם-לא יאמינו גם לשני האתות האלה, ולא ישמעון לקלך--ולקחת ממימי היאר, ושפכת היבשה; והיו המים אשר תקח מן-היאר, והיו לדם ביבשת.  ד,י ויאמר משה אל-יהוה, בי אדני, לא איש דברים אנכי גם מתמול גם משלשם, גם מאז דברך אל-עבדך:  כי כבד-פה וכבד לשון, אנכי.  ד,יא ויאמר יהוה אליו, מי שם פה לאדם, או מי-ישום אלם, או חרש או פקח או עור--הלא אנכי, יהוה.  ד,יב ועתה, לך; ואנכי אהיה עם-פיך, והוריתיך אשר תדבר.  ד,יג ויאמר, בי אדני; שלח-נא, ביד-תשלח.  ד,יד ויחר-אף יהוה במשה, ויאמר הלא אהרן אחיך הלוי--ידעתי, כי-דבר ידבר הוא; וגם הנה-הוא יצא לקראתך, וראך ושמח בלבו.  ד,טו ודברת אליו, ושמת את-הדברים בפיו; ואנכי, אהיה עם-פיך ועם-פיהו, והוריתי אתכם, את אשר תעשון.  ד,טז ודבר-הוא לך, אל-העם; והיה הוא יהיה-לך לפה, ואתה תהיה-לו לאלהים.  ד,יז ואת-המטה הזה, תקח בידך, אשר תעשה-בו, את-האתת.  

ד,יח וילך משה וישב אל-יתר חתנו, ויאמר לו אלכה נא ואשובה אל-אחי אשר-במצרים, ואראה, העודם חיים; ויאמר יתרו למשה, לך לשלום.  ד,יט ויאמר יהוה אל-משה במדין, לך שב מצרים:  כי-מתו, כל-האנשים, המבקשים, את-נפשך.  ד,כ ויקח משה את-אשתו ואת-בניו, וירכבם על-החמר, וישב, ארצה מצרים; ויקח משה את-מטה האלהים, בידו.  ד,כא ויאמר יהוה, אל-משה, בלכתך לשוב מצרימה, ראה כל-המפתים אשר-שמתי בידך ועשיתם לפני פרעה; ואני אחזק את-לבו, ולא ישלח את-העם.  ד,כב ואמרת, אל-פרעה:  כה אמר יהוה, בני בכרי ישראל.  ד,כג ואמר אליך, שלח את-בני ויעבדני, ותמאן, לשלחו--הנה אנכי הרג, את-בנך בכרך.  ד,כד ויהי בדרך, במלון; ויפגשהו יהוה, ויבקש המיתו.  ד,כה ותקח צפרה צר, ותכרת את-ערלת בנה, ותגע, לרגליו; ותאמר, כי חתן-דמים אתה לי.  ד,כו וירף, ממנו; אז, אמרה, חתן דמים, למולת.  

ד,כז ויאמר יהוה אל-אהרן, לך לקראת משה המדברה; וילך, ויפגשהו בהר האלהים--וישק-לו.  ד,כח ויגד משה לאהרן, את כל-דברי יהוה אשר שלחו, ואת כל-האתת, אשר צוהו.  ד,כט וילך משה, ואהרן; ויאספו, את-כל-זקני בני ישראל.  ד,ל וידבר אהרן--את כל-הדברים, אשר-דבר יהוה אל-משה; ויעש האתת, לעיני העם.  ד,לא ויאמן, העם; וישמעו כי-פקד יהוה את-בני ישראל, וכי ראה את-ענים, ויקדו, וישתחוו.  ה,א ואחר, באו משה ואהרן, ויאמרו, אל-פרעה:  כה-אמר יהוה, אלהי ישראל, שלח את-עמי, ויחגו לי במדבר.  ה,ב ויאמר פרעה--מי יהוה אשר אשמע בקלו, לשלח את-ישראל:  לא ידעתי את-יהוה, וגם את-ישראל לא אשלח.  ה,ג ויאמרו, אלהי העברים נקרא עלינו; נלכה נא דרך שלשת ימים במדבר, ונזבחה ליהוה אלהינו--פן-יפגענו, בדבר או בחרב.  ה,ד ויאמר אלהם, מלך מצרים, למה משה ואהרן, תפריעו את-העם ממעשיו; לכו, לסבלתיכם.  ה,ה ויאמר פרעה, הן-רבים עתה עם הארץ; והשבתם אתם, מסבלתם.  ה,ו ויצו פרעה, ביום ההוא, את-הנגשים בעם, ואת-שטריו לאמר.  ה,ז לא תאספון לתת תבן לעם, ללבן הלבנים--כתמול שלשם:  הם, ילכו, וקששו להם, תבן.  ה,ח ואת-מתכנת הלבנים אשר הם עשים תמול שלשם, תשימו עליהם--לא תגרעו, ממנו:  כי-נרפים הם--על-כן הם צעקים לאמר, נלכה נזבחה לאלהינו.  ה,ט תכבד העבדה על-האנשים, ויעשו-בה; ואל-ישעו, בדברי-שקר.  ה,י ויצאו נגשי העם, ושטריו, ויאמרו אל-העם, לאמר:  כה אמר פרעה, אינני נתן לכם תבן.  ה,יא אתם, לכו קחו לכם תבן, מאשר, תמצאו:  כי אין נגרע מעבדתכם, דבר.  ה,יב ויפץ העם, בכל-ארץ מצרים, לקשש קש, לתבן.  ה,יג והנגשים, אצים לאמר:  כלו מעשיכם דבר-יום ביומו, כאשר בהיות התבן.  ה,יד ויכו, שטרי בני ישראל, אשר-שמו עלהם, נגשי פרעה לאמר:  מדוע לא כליתם חקכם ללבן, כתמול שלשם--גם-תמול, גם-היום.  ה,טו ויבאו, שטרי בני ישראל, ויצעקו אל-פרעה, לאמר:  למה תעשה כה, לעבדיך.  ה,טז תבן, אין נתן לעבדיך, ולבנים אמרים לנו, עשו; והנה עבדיך מכים, וחטאת עמך.  ה,יז ויאמר נרפים אתם, נרפים; על-כן אתם אמרים, נלכה נזבחה ליהוה.  ה,יח ועתה לכו עבדו, ותבן לא-ינתן לכם; ותכן לבנים, תתנו.  ה,יט ויראו שטרי בני-ישראל, אתם--ברע לאמר:  לא-תגרעו מלבניכם, דבר-יום ביומו.  ה,כ ויפגעו את-משה ואת-אהרן, נצבים לקראתם, בצאתם, מאת פרעה.  ה,כא ויאמרו אלהם, ירא יהוה עליכם וישפט:  אשר הבאשתם את-ריחנו, בעיני פרעה ובעיני עבדיו, לתת-חרב בידם, להרגנו.  ה,כב וישב משה אל-יהוה, ויאמר:  אדני, למה הרעתה לעם הזה--למה זה, שלחתני.  ה,כג ומאז באתי אל-פרעה, לדבר בשמך, הרע, לעם הזה; והצל לא-הצלת, את-עמך.  ו,א ויאמר יהוה, אל-משה, עתה תראה, אשר אעשה לפרעה:  כי ביד חזקה, ישלחם, וביד חזקה, יגרשם מארצו.  

ו,ב וידבר אלהים, אל-משה; ויאמר אליו, אני יהוה.  ו,ג וארא, אל-אברהם אל-יצחק ואל-יעקב--באל שדי; ושמי יהוה, לא נודעתי להם.  ו,ד וגם הקמתי את-בריתי אתם, לתת להם את-ארץ כנען--את ארץ מגריהם, אשר-גרו בה.  ו,ה וגם אני שמעתי, את-נאקת בני ישראל, אשר מצרים, מעבדים אתם; ואזכר, את-בריתי.  ו,ו לכן אמר לבני-ישראל, אני יהוה, והוצאתי אתכם מתחת סבלת מצרים, והצלתי אתכם מעבדתם; וגאלתי אתכם בזרוע נטויה, ובשפטים גדלים.  ו,ז ולקחתי אתכם לי לעם, והייתי לכם לאלהים; וידעתם, כי אני יהוה אלהיכם, המוציא אתכם, מתחת סבלות מצרים.  ו,ח והבאתי אתכם, אל-הארץ, אשר נשאתי את-ידי, לתת אתה לאברהם ליצחק וליעקב; ונתתי אתה לכם מורשה, אני יהוה.  ו,ט וידבר משה כן, אל-בני ישראל; ולא שמעו, אל-משה, מקצר רוח, ומעבדה קשה.  

ו,י וידבר יהוה, אל-משה לאמר.  ו,יא בא דבר, אל-פרעה מלך מצרים; וישלח את-בני-ישראל, מארצו.  ו,יב וידבר משה, לפני יהוה לאמר:  הן בני-ישראל, לא-שמעו אלי, ואיך ישמעני פרעה, ואני ערל שפתים.  

ו,יג וידבר יהוה, אל-משה ואל-אהרן, ויצום אל-בני ישראל, ואל-פרעה מלך מצרים--להוציא את-בני-ישראל, מארץ מצרים.  

ו,יד אלה, ראשי בית-אבתם:  בני ראובן בכר ישראל, חנוך ופלוא חצרן וכרמי--אלה, משפחת ראובן.  ו,טו ובני שמעון, ימואל וימין ואהד ויכין וצחר, ושאול, בן-הכנענית; אלה, משפחת שמעון.  ו,טז ואלה שמות בני-לוי, לתלדתם--גרשון, וקהת ומררי; ושני חיי לוי, שבע ושלשים ומאת שנה.  ו,יז בני גרשון לבני ושמעי, למשפחתם.  ו,יח ובני קהת--עמרם ויצהר, וחברון ועזיאל; ושני חיי קהת, שלש ושלשים ומאת שנה.  ו,יט ובני מררי, מחלי ומושי; אלה משפחת הלוי, לתלדתם.  ו,כ ויקח עמרם את-יוכבד דדתו, לו לאשה, ותלד לו, את-אהרן ואת-משה; ושני חיי עמרם, שבע ושלשים ומאת שנה.  ו,כא ובני, יצהר--קרח ונפג, וזכרי.  ו,כב ובני, עזיאל--מישאל ואלצפן, וסתרי.  ו,כג ויקח אהרן את-אלישבע בת-עמינדב, אחות נחשון--לו לאשה; ותלד לו, את-נדב ואת-אביהוא, את-אלעזר, ואת-איתמר.  ו,כד ובני קרח, אסיר ואלקנה ואביאסף; אלה, משפחת הקרחי.  ו,כה ואלעזר בן-אהרן לקח-לו מבנות פוטיאל, לו לאשה, ותלד לו, את-פינחס; אלה, ראשי אבות הלוים--למשפחתם.  ו,כו הוא אהרן, ומשה--אשר אמר יהוה, להם, הוציאו את-בני ישראל מארץ מצרים, על-צבאתם.  ו,כז הם, המדברים אל-פרעה מלך-מצרים, להוציא את-בני-ישראל, ממצרים; הוא משה, ואהרן.  ו,כח ויהי, ביום דבר יהוה אל-משה--בארץ מצרים.  

ו,כט וידבר יהוה אל-משה לאמר, אני יהוה; דבר, אל-פרעה מלך מצרים, את כל-אשר אני, דבר אליך.  ו,ל ויאמר משה, לפני יהוה:  הן אני, ערל שפתים, ואיך, ישמע אלי פרעה.  

ז,א ויאמר יהוה אל-משה, ראה נתתיך אלהים לפרעה; ואהרן אחיך, יהיה נביאך.  ז,ב אתה תדבר, את כל-אשר אצוך; ואהרן אחיך ידבר אל-פרעה, ושלח את-בני-ישראל מארצו.  ז,ג ואני אקשה, את-לב פרעה; והרביתי את-אתתי ואת-מופתי, בארץ מצרים.  ז,ד ולא-ישמע אלכם פרעה, ונתתי את-ידי במצרים; והוצאתי את-צבאתי את-עמי בני-ישראל, מארץ מצרים, בשפטים, גדלים.  ז,ה וידעו מצרים כי-אני יהוה, בנטתי את-ידי על-מצרים; והוצאתי את-בני-ישראל, מתוכם.  ז,ו ויעש משה, ואהרן--כאשר צוה יהוה אתם, כן עשו.  ז,ז ומשה, בן-שמנים שנה, ואהרן, בן-שלש ושמנים שנה--בדברם, אל-פרעה.  

ז,ח ויאמר יהוה, אל-משה ואל-אהרן לאמר.  ז,ט כי ידבר אלכם פרעה לאמר, תנו לכם מופת; ואמרת אל-אהרן, קח את-מטך והשלך לפני-פרעה--יהי לתנין.  ז,י ויבא משה ואהרן, אל-פרעה, ויעשו כן, כאשר צוה יהוה; וישלך אהרן את-מטהו, לפני פרעה ולפני עבדיו--ויהי לתנין.  ז,יא ויקרא, גם-פרעה, לחכמים, ולמכשפים; ויעשו גם-הם חרטמי מצרים, בלהטיהם--כן.  ז,יב וישליכו איש מטהו, ויהיו לתנינם; ויבלע מטה-אהרן, את-מטתם.  ז,יג ויחזק לב פרעה, ולא שמע אלהם:  כאשר, דבר יהוה.  

ז,יד ויאמר יהוה אל-משה, כבד לב פרעה; מאן, לשלח העם.  ז,טו לך אל-פרעה בבקר, הנה יצא המימה, ונצבת לקראתו, על-שפת היאר; והמטה אשר-נהפך לנחש, תקח בידך.  ז,טז ואמרת אליו, יהוה אלהי העברים שלחני אליך לאמר, שלח את-עמי, ויעבדני במדבר; והנה לא-שמעת, עד-כה.  ז,יז כה, אמר יהוה, בזאת תדע, כי אני יהוה:  הנה אנכי מכה במטה אשר-בידי, על-המים אשר ביאר--ונהפכו לדם.  ז,יח והדגה אשר-ביאר תמות, ובאש היאר; ונלאו מצרים, לשתות מים מן-היאר.  

ז,יט ויאמר יהוה אל-משה, אמר אל-אהרן קח מטך ונטה-ידך על-מימי מצרים על-נהרתם על-יאריהם ועל-אגמיהם ועל כל-מקוה מימיהם--ויהיו-דם; והיה דם בכל-ארץ מצרים, ובעצים ובאבנים.  ז,כ ויעשו-כן משה ואהרן כאשר צוה יהוה, וירם במטה ויך את-המים אשר ביאר, לעיני פרעה, ולעיני עבדיו; ויהפכו כל-המים אשר-ביאר, לדם.  ז,כא והדגה אשר-ביאר מתה, ויבאש היאר, ולא-יכלו מצרים, לשתות מים מן-היאר; ויהי הדם, בכל-ארץ מצרים.  ז,כב ויעשו-כן חרטמי מצרים, בלטיהם; ויחזק לב-פרעה ולא-שמע אלהם, כאשר דבר יהוה.  ז,כג ויפן פרעה, ויבא אל-ביתו; ולא-שת לבו, גם-לזאת.  ז,כד ויחפרו כל-מצרים סביבת היאר, מים לשתות:  כי לא יכלו לשתת, ממימי היאר.  ז,כה וימלא, שבעת ימים, אחרי הכות-יהוה, את-היאר.  

ז,כו ויאמר יהוה אל-משה, בא אל-פרעה; ואמרת אליו, כה אמר יהוה, שלח את-עמי, ויעבדני.  ז,כז ואם-מאן אתה, לשלח:  הנה אנכי, נגף את-כל-גבולך--בצפרדעים.  ז,כח ושרץ היאר, צפרדעים, ועלו ובאו בביתך, ובחדר משכבך ועל-מטתך; ובבית עבדיך ובעמך, ובתנוריך ובמשארותיך.  ז,כט ובכה ובעמך, ובכל-עבדיך--יעלו, הצפרדעים.  ח,א ויאמר יהוה, אל-משה, אמר אל-אהרן נטה את-ידך במטך, על-הנהרת על-היארים ועל-האגמים; והעל את-הצפרדעים, על-ארץ מצרים.  ח,ב ויט אהרן את-ידו, על מימי מצרים; ותעל, הצפרדע, ותכס, את-ארץ מצרים.  ח,ג ויעשו-כן החרטמים, בלטיהם; ויעלו את-הצפרדעים, על-ארץ מצרים.  ח,ד ויקרא פרעה למשה ולאהרן, ויאמר העתירו אל-יהוה, ויסר הצפרדעים, ממני ומעמי; ואשלחה, את-העם, ויזבחו, ליהוה.  ח,ה ויאמר משה לפרעה, התפאר עלי, למתי אעתיר לך ולעבדיך ולעמך, להכרית הצפרדעים ממך ומבתיך:  רק ביאר, תשארנה.  ח,ו ויאמר, למחר; ויאמר, כדברך--למען תדע, כי-אין כיהוה אלהינו.  ח,ז וסרו הצפרדעים, ממך ומבתיך, ומעבדיך, ומעמך:  רק ביאר, תשארנה.  ח,ח ויצא משה ואהרן, מעם פרעה; ויצעק משה אל-יהוה, על-דבר הצפרדעים אשר-שם לפרעה.  ח,ט ויעש יהוה, כדבר משה; וימתו, הצפרדעים, מן-הבתים מן-החצרת, ומן-השדת.  ח,י ויצברו אתם, חמרם חמרם; ותבאש, הארץ.  ח,יא וירא פרעה, כי היתה הרוחה, והכבד את-לבו, ולא שמע אלהם:  כאשר, דבר יהוה.  

ח,יב ויאמר יהוה, אל-משה, אמר אל-אהרן, נטה את-מטך והך את-עפר הארץ; והיה לכנם, בכל-ארץ מצרים.  ח,יג ויעשו-כן, ויט אהרן את-ידו במטהו ויך את-עפר הארץ, ותהי הכנם, באדם ובבהמה:  כל-עפר הארץ היה כנים, בכל-ארץ מצרים.  ח,יד ויעשו-כן החרטמים בלטיהם להוציא את-הכנים, ולא יכלו; ותהי, הכנם, באדם, ובבהמה.  ח,טו ויאמרו החרטמם אל-פרעה, אצבע אלהים הוא; ויחזק לב-פרעה ולא-שמע אלהם, כאשר דבר יהוה.  

ח,טז ויאמר יהוה אל-משה, השכם בבקר והתיצב לפני פרעה--הנה, יוצא המימה; ואמרת אליו, כה אמר יהוה, שלח עמי, ויעבדני.  ח,יז כי אם-אינך, משלח את-עמי--הנני משליח בך ובעבדיך ובעמך ובבתיך, את-הערב; ומלאו בתי מצרים, את-הערב, וגם האדמה, אשר-הם עליה.  ח,יח והפליתי ביום ההוא את-ארץ גשן, אשר עמי עמד עליה, לבלתי היות-שם, ערב--למען תדע, כי אני יהוה בקרב הארץ.  ח,יט ושמתי פדת, בין עמי ובין עמך; למחר יהיה, האת הזה.  ח,כ ויעש יהוה, כן, ויבא ערב כבד, ביתה פרעה ובית עבדיו; ובכל-ארץ מצרים תשחת הארץ, מפני הערב.  ח,כא ויקרא פרעה, אל-משה ולאהרן; ויאמר, לכו זבחו לאלהיכם--בארץ.  ח,כב ויאמר משה, לא נכון לעשות כן, כי תועבת מצרים, נזבח ליהוה אלהינו:  הן נזבח את-תועבת מצרים, לעיניהם--ולא יסקלנו.  ח,כג דרך שלשת ימים, נלך במדבר; וזבחנו ליהוה אלהינו, כאשר יאמר אלינו.  ח,כד ויאמר פרעה, אנכי אשלח אתכם וזבחתם ליהוה אלהיכם במדבר--רק הרחק לא-תרחיקו, ללכת; העתירו, בעדי.  ח,כה ויאמר משה, הנה אנכי יוצא מעמך והעתרתי אל-יהוה, וסר הערב מפרעה מעבדיו ומעמו, מחר:  רק, אל-יסף פרעה התל, לבלתי שלח את-העם, לזבח ליהוה.  ח,כו ויצא משה, מעם פרעה; ויעתר, אל-יהוה.  ח,כז ויעש יהוה, כדבר משה, ויסר הערב, מפרעה מעבדיו ומעמו:  לא נשאר, אחד.  ח,כח ויכבד פרעה את-לבו, גם בפעם הזאת; ולא שלח, את-העם.  

ט,א ויאמר יהוה אל-משה, בא אל-פרעה; ודברת אליו, כה-אמר יהוה אלהי העברים, שלח את-עמי, ויעבדני.  ט,ב כי אם-מאן אתה, לשלח, ועודך, מחזיק בם.  ט,ג הנה יד-יהוה הויה, במקנך אשר בשדה, בסוסים בחמרים בגמלים, בבקר ובצאן--דבר, כבד מאד.  ט,ד והפלה יהוה--בין מקנה ישראל, ובין מקנה מצרים; ולא ימות מכל-לבני ישראל, דבר.  ט,ה וישם יהוה, מועד לאמר:  מחר, יעשה יהוה הדבר הזה--בארץ.  ט,ו ויעש יהוה את-הדבר הזה, ממחרת, וימת, כל מקנה מצרים; וממקנה בני-ישראל, לא-מת אחד.  ט,ז וישלח פרעה--והנה לא-מת ממקנה ישראל, עד-אחד; ויכבד לב פרעה, ולא שלח את-העם.  

ט,ח ויאמר יהוה, אל-משה ואל-אהרן, קחו לכם מלא חפניכם, פיח כבשן; וזרקו משה השמימה, לעיני פרעה.  ט,ט והיה לאבק, על כל-ארץ מצרים; והיה על-האדם ועל-הבהמה, לשחין פרח אבעבעת--בכל-ארץ מצרים.  ט,י ויקחו את-פיח הכבשן, ויעמדו לפני פרעה, ויזרק אתו משה, השמימה; ויהי, שחין אבעבעת, פרח, באדם ובבהמה.  ט,יא ולא-יכלו החרטמים, לעמד לפני משה--מפני השחין:  כי-היה השחין, בחרטמם ובכל-מצרים.  ט,יב ויחזק יהוה את-לב פרעה, ולא שמע אלהם:  כאשר דבר יהוה, אל-משה.  

ט,יג ויאמר יהוה, אל-משה, השכם בבקר, והתיצב לפני פרעה; ואמרת אליו, כה-אמר יהוה אלהי העברים, שלח את-עמי, ויעבדני.  ט,יד כי בפעם הזאת, אני שלח את-כל-מגפתי אל-לבך, ובעבדיך, ובעמך--בעבור תדע, כי אין כמני בכל-הארץ.  ט,טו כי עתה שלחתי את-ידי, ואך אותך ואת-עמך בדבר; ותכחד, מן-הארץ.  ט,טז ואולם, בעבור זאת העמדתיך, בעבור, הראתך את-כחי; ולמען ספר שמי, בכל-הארץ.  ט,יז עודך, מסתולל בעמי, לבלתי, שלחם.  ט,יח הנני ממטיר כעת מחר, ברד כבד מאד, אשר לא-היה כמהו במצרים, למן-היום הוסדה ועד-עתה.  ט,יט ועתה, שלח העז את-מקנך, ואת כל-אשר לך, בשדה:  כל-האדם והבהמה אשר-ימצא בשדה, ולא יאסף הביתה--וירד עלהם הברד, ומתו.  ט,כ הירא את-דבר יהוה, מעבדי פרעה--הניס את-עבדיו ואת-מקנהו, אל-הבתים.  ט,כא ואשר לא-שם לבו, אל-דבר יהוה--ויעזב את-עבדיו ואת-מקנהו, בשדה.  

ט,כב ויאמר יהוה אל-משה, נטה את-ידך על-השמים, ויהי ברד, בכל-ארץ מצרים:  על-האדם ועל-הבהמה, ועל כל-עשב השדה--בארץ מצרים.  ט,כג ויט משה את-מטהו, על-השמים, ויהוה נתן קלת וברד, ותהלך אש ארצה; וימטר יהוה ברד, על-ארץ מצרים.  ט,כד ויהי ברד--ואש, מתלקחת בתוך הברד:  כבד מאד--אשר לא-היה כמהו בכל-ארץ מצרים, מאז היתה לגוי.  ט,כה ויך הברד בכל-ארץ מצרים, את כל-אשר בשדה, מאדם, ועד-בהמה; ואת כל-עשב השדה הכה הברד, ואת-כל-עץ השדה שבר.  ט,כו רק בארץ גשן, אשר-שם בני ישראל--לא היה, ברד.  ט,כז וישלח פרעה, ויקרא למשה ולאהרן, ויאמר אלהם, חטאתי הפעם:  יהוה, הצדיק, ואני ועמי, הרשעים.  ט,כח העתירו, אל-יהוה, ורב, מהית קלת אלהים וברד; ואשלחה אתכם, ולא תספון לעמד.  ט,כט ויאמר אליו, משה, כצאתי את-העיר, אפרש את-כפי אל-יהוה; הקלות יחדלון, והברד לא יהיה-עוד, למען תדע, כי ליהוה הארץ.  ט,ל ואתה, ועבדיך:  ידעתי--כי טרם תיראון, מפני יהוה אלהים.  ט,לא והפשתה והשערה, נכתה:  כי השערה אביב, והפשתה גבעל.  ט,לב והחטה והכסמת, לא נכו:  כי אפילת, הנה.  ט,לג ויצא משה מעם פרעה, את-העיר, ויפרש כפיו, אל-יהוה; ויחדלו הקלות והברד, ומטר לא-נתך ארצה.  ט,לד וירא פרעה, כי-חדל המטר והברד והקלת--ויסף לחטא; ויכבד לבו, הוא ועבדיו.  ט,לה ויחזק לב פרעה, ולא שלח את-בני ישראל:  כאשר דבר יהוה, ביד-משה.  

י,א ויאמר יהוה אל-משה, בא אל-פרעה:  כי-אני הכבדתי את-לבו, ואת-לב עבדיו, למען שתי אתתי אלה, בקרבו.  י,ב ולמען תספר באזני בנך ובן-בנך, את אשר התעללתי במצרים, ואת-אתתי, אשר-שמתי בם; וידעתם, כי-אני יהוה.  י,ג ויבא משה ואהרן, אל-פרעה, ויאמרו אליו כה-אמר יהוה אלהי העברים, עד-מתי מאנת לענת מפני; שלח עמי, ויעבדני.  י,ד כי אם-מאן אתה, לשלח את-עמי--הנני מביא מחר ארבה, בגבלך.  י,ה וכסה את-עין הארץ, ולא יוכל לראת את-הארץ; ואכל את-יתר הפלטה, הנשארת לכם מן-הברד, ואכל את-כל-העץ, הצמח לכם מן-השדה.  י,ו ומלאו בתיך ובתי כל-עבדיך, ובתי כל-מצרים, אשר לא-ראו אבתיך ואבות אבתיך, מיום היותם על-האדמה עד היום הזה; ויפן ויצא, מעם פרעה.  י,ז ויאמרו עבדי פרעה אליו, עד-מתי יהיה זה לנו למוקש--שלח את-האנשים, ויעבדו את-יהוה אלהיהם; הטרם תדע, כי אבדה מצרים.  י,ח ויושב את-משה ואת-אהרן, אל-פרעה, ויאמר אלהם, לכו עבדו את-יהוה אלהיכם; מי ומי, ההלכים.  י,ט ויאמר משה, בנערינו ובזקנינו נלך; בבנינו ובבנותנו בצאננו ובבקרנו, נלך--כי חג-יהוה, לנו.  י,י ויאמר אלהם, יהי כן יהוה עמכם, כאשר אשלח אתכם, ואת-טפכם; ראו, כי רעה נגד פניכם.  י,יא לא כן, לכו-נא הגברים ועבדו את-יהוה--כי אתה, אתם מבקשים; ויגרש אתם, מאת פני פרעה.  

י,יב ויאמר יהוה אל-משה, נטה ידך על-ארץ מצרים בארבה, ויעל, על-ארץ מצרים; ויאכל את-כל-עשב הארץ, את כל-אשר השאיר הברד.  י,יג ויט משה את-מטהו, על-ארץ מצרים, ויהוה נהג רוח-קדים בארץ, כל-היום ההוא וכל-הלילה; הבקר היה--ורוח הקדים, נשא את-הארבה.  י,יד ויעל הארבה, על כל-ארץ מצרים, וינח, בכל גבול מצרים:  כבד מאד--לפניו לא-היה כן ארבה כמהו, ואחריו לא יהיה-כן.  י,טו ויכס את-עין כל-הארץ, ותחשך הארץ, ויאכל את-כל-עשב הארץ ואת כל-פרי העץ, אשר הותיר הברד; ולא-נותר כל-ירק בעץ ובעשב השדה, בכל-ארץ מצרים.  י,טז וימהר פרעה, לקרא למשה ולאהרן; ויאמר, חטאתי ליהוה אלהיכם--ולכם.  י,יז ועתה, שא נא חטאתי אך הפעם, והעתירו, ליהוה אלהיכם; ויסר, מעלי, רק, את-המות הזה.  י,יח ויצא, מעם פרעה; ויעתר, אל-יהוה.  י,יט ויהפך יהוה רוח-ים, חזק מאד, וישא את-הארבה, ויתקעהו ימה סוף:  לא נשאר ארבה אחד, בכל גבול מצרים.  י,כ ויחזק יהוה, את-לב פרעה; ולא שלח, את-בני ישראל.  

י,כא ויאמר יהוה אל-משה, נטה ידך על-השמים, ויהי חשך, על-ארץ מצרים; וימש, חשך.  י,כב ויט משה את-ידו, על-השמים; ויהי חשך-אפלה בכל-ארץ מצרים, שלשת ימים.  י,כג לא-ראו איש את-אחיו, ולא-קמו איש מתחתיו--שלשת ימים; ולכל-בני ישראל היה אור, במושבתם.  י,כד ויקרא פרעה אל-משה, ויאמר לכו עבדו את-יהוה--רק צאנכם ובקרכם, יצג:  גם-טפכם, ילך עמכם.  י,כה ויאמר משה, גם-אתה תתן בידנו זבחים ועלת; ועשינו, ליהוה אלהינו.  י,כו וגם-מקננו ילך עמנו, לא תשאר פרסה--כי ממנו נקח, לעבד את-יהוה אלהינו; ואנחנו לא-נדע, מה-נעבד את-יהוה, עד-באנו, שמה.  י,כז ויחזק יהוה, את-לב פרעה; ולא אבה, לשלחם.  י,כח ויאמר-לו פרעה, לך מעלי; השמר לך, אל-תסף ראות פני--כי ביום ראתך פני, תמות.  י,כט ויאמר משה, כן דברת:  לא-אסף עוד, ראות פניך.  

יא,א ויאמר יהוה אל-משה, עוד נגע אחד אביא על-פרעה ועל-מצרים--אחרי-כן, ישלח אתכם מזה:  כשלחו--כלה, גרש יגרש אתכם מזה.  יא,ב דבר-נא, באזני העם; וישאלו איש מאת רעהו, ואשה מאת רעותה, כלי-כסף, וכלי זהב.  יא,ג ויתן יהוה את-חן העם, בעיני מצרים; גם האיש משה, גדול מאד בארץ מצרים, בעיני עבדי-פרעה, ובעיני העם.  

יא,ד ויאמר משה, כה אמר יהוה:  כחצת הלילה, אני יוצא בתוך מצרים.  יא,ה ומת כל-בכור, בארץ מצרים--מבכור פרעה הישב על-כסאו, עד בכור השפחה אשר אחר הרחים; וכל, בכור בהמה.  יא,ו והיתה צעקה גדלה, בכל-ארץ מצרים, אשר כמהו לא נהיתה, וכמהו לא תסף.  יא,ז ולכל בני ישראל, לא יחרץ-כלב לשנו, למאיש, ועד-בהמה--למען, תדעון, אשר יפלה יהוה, בין מצרים ובין ישראל.  יא,ח וירדו כל-עבדיך אלה אלי והשתחוו-לי לאמר, צא אתה וכל-העם אשר-ברגליך, ואחרי-כן, אצא; ויצא מעם-פרעה, בחרי-אף.  

יא,ט ויאמר יהוה אל-משה, לא-ישמע אליכם פרעה--למען רבות מופתי, בארץ מצרים.  יא,י ומשה ואהרן, עשו את-כל-המפתים האלה--לפני פרעה; ויחזק יהוה את-לב פרעה, ולא-שלח את-בני-ישראל מארצו.  

יב,א ויאמר יהוה אל-משה ואל-אהרן, בארץ מצרים לאמר.  יב,ב החדש הזה לכם, ראש חדשים:  ראשון הוא לכם, לחדשי השנה.  יב,ג דברו, אל-כל-עדת ישראל לאמר, בעשר, לחדש הזה:  ויקחו להם, איש שה לבית-אבת--שה לבית.  יב,ד ואם-ימעט הבית, מהיות משה--ולקח הוא ושכנו הקרב אל-ביתו, במכסת נפשת:  איש לפי אכלו, תכסו על-השה.  יב,ה שה תמים זכר בן-שנה, יהיה לכם; מן-הכבשים ומן-העזים, תקחו.  יב,ו והיה לכם למשמרת, עד ארבעה עשר יום לחדש הזה; ושחטו אתו, כל קהל עדת-ישראל--בין הערבים.  יב,ז ולקחו, מן-הדם, ונתנו על-שתי המזוזת, ועל-המשקוף--על, הבתים, אשר-יאכלו אתו, בהם.  יב,ח ואכלו את-הבשר, בלילה הזה:  צלי-אש ומצות, על-מררים יאכלהו.  יב,ט אל-תאכלו ממנו נא, ובשל מבשל במים:  כי אם-צלי-אש, ראשו על-כרעיו ועל-קרבו.  יב,י ולא-תותירו ממנו, עד-בקר; והנתר ממנו עד-בקר, באש תשרפו.  יב,יא וככה, תאכלו אתו--מתניכם חגרים, נעליכם ברגליכם ומקלכם בידכם; ואכלתם אתו בחפזון, פסח הוא ליהוה.  יב,יב ועברתי בארץ-מצרים, בלילה הזה, והכיתי כל-בכור בארץ מצרים, מאדם ועד-בהמה; ובכל-אלהי מצרים אעשה שפטים, אני יהוה.  יב,יג והיה הדם לכם לאת, על הבתים אשר אתם שם, וראיתי את-הדם, ופסחתי עלכם; ולא-יהיה בכם נגף למשחית, בהכתי בארץ מצרים.  יב,יד והיה היום הזה לכם לזכרון, וחגתם אתו חג ליהוה:  לדרתיכם, חקת עולם תחגהו.  יב,טו שבעת ימים, מצות תאכלו--אך ביום הראשון, תשביתו שאר מבתיכם:  כי כל-אכל חמץ, ונכרתה הנפש ההוא מישראל--מיום הראשן, עד-יום השבעי.  יב,טז וביום הראשון, מקרא-קדש, וביום השביעי, מקרא-קדש יהיה לכם:  כל-מלאכה, לא-יעשה בהם--אך אשר יאכל לכל-נפש, הוא לבדו יעשה לכם.  יב,יז ושמרתם, את-המצות, כי בעצם היום הזה, הוצאתי את-צבאותיכם מארץ מצרים; ושמרתם את-היום הזה, לדרתיכם--חקת עולם.  יב,יח בראשן בארבעה עשר יום לחדש, בערב, תאכלו, מצת:  עד יום האחד ועשרים, לחדש--בערב.  יב,יט שבעת ימים--שאר, לא ימצא בבתיכם:  כי כל-אכל מחמצת, ונכרתה הנפש ההוא מעדת ישראל--בגר, ובאזרח הארץ.  יב,כ כל-מחמצת, לא תאכלו; בכל, מושבתיכם, תאכלו, מצות.  

יב,כא ויקרא משה לכל-זקני ישראל, ויאמר אלהם:  משכו, וקחו לכם צאן למשפחתיכם--ושחטו הפסח.  יב,כב ולקחתם אגדת אזוב, וטבלתם בדם אשר-בסף, והגעתם אל-המשקוף ואל-שתי המזוזת, מן-הדם אשר בסף; ואתם, לא תצאו איש מפתח-ביתו--עד-בקר.  יב,כג ועבר יהוה, לנגף את-מצרים, וראה את-הדם על-המשקוף, ועל שתי המזוזת; ופסח יהוה, על-הפתח, ולא יתן המשחית, לבא אל-בתיכם לנגף.  יב,כד ושמרתם, את-הדבר הזה, לחק-לך ולבניך, עד-עולם.  יב,כה והיה כי-תבאו אל-הארץ, אשר יתן יהוה לכם--כאשר דבר; ושמרתם, את-העבדה הזאת.  יב,כו והיה, כי-יאמרו אליכם בניכם:  מה העבדה הזאת, לכם.  יב,כז ואמרתם זבח-פסח הוא ליהוה, אשר פסח על-בתי בני-ישראל במצרים, בנגפו את-מצרים, ואת-בתינו הציל; ויקד העם, וישתחוו.  יב,כח וילכו ויעשו, בני ישראל:  כאשר צוה יהוה את-משה ואהרן, כן עשו.  

יב,כט ויהי בחצי הלילה, ויהוה הכה כל-בכור בארץ מצרים, מבכר פרעה הישב על-כסאו, עד בכור השבי אשר בבית הבור; וכל, בכור בהמה.  יב,ל ויקם פרעה לילה, הוא וכל-עבדיו וכל-מצרים, ותהי צעקה גדלה, במצרים:  כי-אין בית, אשר אין-שם מת.  יב,לא ויקרא למשה ולאהרן לילה, ויאמר קומו צאו מתוך עמי--גם-אתם, גם-בני ישראל; ולכו עבדו את-יהוה, כדברכם.  יב,לב גם-צאנכם גם-בקרכם קחו כאשר דברתם, ולכו; וברכתם, גם-אתי.  יב,לג ותחזק מצרים על-העם, למהר לשלחם מן-הארץ:  כי אמרו, כלנו מתים.  יב,לד וישא העם את-בצקו, טרם יחמץ; משארתם צררת בשמלתם, על-שכמם.  יב,לה ובני-ישראל עשו, כדבר משה; וישאלו, ממצרים, כלי-כסף וכלי זהב, ושמלת.  יב,לו ויהוה נתן את-חן העם, בעיני מצרים--וישאלום; וינצלו, את-מצרים.  

יב,לז ויסעו בני-ישראל מרעמסס, סכתה, כשש-מאות אלף רגלי הגברים, לבד מטף.  יב,לח וגם-ערב רב, עלה אתם, וצאן ובקר, מקנה כבד מאד.  יב,לט ויאפו את-הבצק אשר הוציאו ממצרים, עגת מצות--כי לא חמץ:  כי-גרשו ממצרים, ולא יכלו להתמהמה, וגם-צדה, לא-עשו להם.  יב,מ ומושב בני ישראל, אשר ישבו במצרים--שלשים שנה, וארבע מאות שנה.  יב,מא ויהי, מקץ שלשים שנה, וארבע מאות, שנה; ויהי, בעצם היום הזה, יצאו כל-צבאות יהוה, מארץ מצרים.  יב,מב ליל שמרים הוא ליהוה, להוציאם מארץ מצרים:  הוא-הלילה הזה ליהוה, שמרים לכל-בני ישראל לדרתם.  

יב,מג ויאמר יהוה אל-משה ואהרן, זאת חקת הפסח:  כל-בן-נכר, לא-יאכל בו.  יב,מד וכל-עבד איש, מקנת-כסף--ומלתה אתו, אז יאכל בו.  יב,מה תושב ושכיר, לא-יאכל בו.  יב,מו בבית אחד יאכל, לא-תוציא מן-הבית מן-הבשר חוצה; ועצם, לא תשברו-בו.  יב,מז כל-עדת ישראל, יעשו אתו.  יב,מח וכי-יגור אתך גר, ועשה פסח ליהוה--המול לו כל-זכר ואז יקרב לעשתו, והיה כאזרח הארץ; וכל-ערל, לא-יאכל בו.  יב,מט תורה אחת, יהיה לאזרח, ולגר, הגר בתוככם.  יב,נ ויעשו, כל-בני ישראל:  כאשר צוה יהוה את-משה ואת-אהרן, כן עשו.  

יב,נא ויהי, בעצם היום הזה:  הוציא יהוה את-בני ישראל, מארץ מצרים--על-צבאתם.  

יג,א וידבר יהוה, אל-משה לאמר.  יג,ב קדש-לי כל-בכור פטר כל-רחם, בבני ישראל--באדם, ובבהמה:  לי, הוא.  יג,ג ויאמר משה אל-העם, זכור את-היום הזה אשר יצאתם ממצרים מבית עבדים, כי בחזק יד, הוציא יהוה אתכם מזה; ולא יאכל, חמץ.  יג,ד היום, אתם יצאים, בחדש, האביב.  יג,ה והיה כי-יביאך יהוה אל-ארץ הכנעני והחתי והאמרי והחוי והיבוסי, אשר נשבע לאבתיך לתת לך, ארץ זבת חלב, ודבש; ועבדת את-העבדה הזאת, בחדש הזה.  יג,ו שבעת ימים, תאכל מצת; וביום, השביעי, חג, ליהוה.  יג,ז מצות, יאכל, את, שבעת הימים; ולא-יראה לך חמץ, ולא-יראה לך שאר--בכל-גבלך.  יג,ח והגדת לבנך, ביום ההוא לאמר:  בעבור זה, עשה יהוה לי, בצאתי, ממצרים.  יג,ט והיה לך לאות על-ידך, ולזכרון בין עיניך, למען תהיה תורת יהוה, בפיך:  כי ביד חזקה, הוצאך יהוה ממצרים.  יג,י ושמרת את-החקה הזאת, למועדה, מימים, ימימה.  

יג,יא והיה כי-יבאך יהוה, אל-ארץ הכנעני, כאשר נשבע לך, ולאבתיך; ונתנה, לך.  יג,יב והעברת כל-פטר-רחם, ליהוה; וכל-פטר שגר בהמה, אשר יהיה לך הזכרים--ליהוה.  יג,יג וכל-פטר חמר תפדה בשה, ואם-לא תפדה וערפתו; וכל בכור אדם בבניך, תפדה.  יג,יד והיה כי-ישאלך בנך, מחר--לאמר מה-זאת:  ואמרת אליו--בחזק יד הוציאנו יהוה ממצרים, מבית עבדים.  יג,טו ויהי, כי-הקשה פרעה לשלחנו, ויהרג יהוה כל-בכור בארץ מצרים, מבכר אדם ועד-בכור בהמה; על-כן אני זבח ליהוה, כל-פטר רחם הזכרים, וכל-בכור בני, אפדה.  יג,טז והיה לאות על-ידכה, ולטוטפת בין עיניך:  כי בחזק יד, הוציאנו יהוה ממצרים.  

יג,יז ויהי, בשלח פרעה את-העם, ולא-נחם אלהים דרך ארץ פלשתים, כי קרוב הוא:  כי אמר אלהים, פן-ינחם העם בראתם מלחמה--ושבו מצרימה.  יג,יח ויסב אלהים את-העם דרך המדבר, ים-סוף; וחמשים עלו בני-ישראל, מארץ מצרים.  יג,יט ויקח משה את-עצמות יוסף, עמו:  כי השבע השביע את-בני ישראל, לאמר, פקד יפקד אלהים אתכם, והעליתם את-עצמתי מזה אתכם.  יג,כ ויסעו, מסכת; ויחנו באתם, בקצה המדבר.  יג,כא ויהוה הלך לפניהם יומם בעמוד ענן, לנחתם הדרך, ולילה בעמוד אש, להאיר להם--ללכת, יומם ולילה.  יג,כב לא-ימיש עמוד הענן, יומם, ועמוד האש, לילה--לפני, העם.  

יד,א וידבר יהוה, אל-משה לאמר.  יד,ב דבר, אל-בני ישראל, וישבו ויחנו לפני פי החירת, בין מגדל ובין הים:  לפני בעל צפן, נכחו תחנו על-הים.  יד,ג ואמר פרעה לבני ישראל, נבכים הם בארץ; סגר עליהם, המדבר.  יד,ד וחזקתי את-לב-פרעה, ורדף אחריהם, ואכבדה בפרעה ובכל-חילו, וידעו מצרים כי-אני יהוה; ויעשו-כן.  יד,ה ויגד למלך מצרים, כי ברח העם; ויהפך לבב פרעה ועבדיו, אל-העם, ויאמרו מה-זאת עשינו, כי-שלחנו את-ישראל מעבדנו.  יד,ו ויאסר, את-רכבו; ואת-עמו, לקח עמו.  יד,ז ויקח, שש-מאות רכב בחור, וכל, רכב מצרים; ושלשם, על-כלו.  יד,ח ויחזק יהוה, את-לב פרעה מלך מצרים, וירדף, אחרי בני ישראל; ובני ישראל, יצאים ביד רמה.  יד,ט וירדפו מצרים אחריהם, וישיגו אותם חנים על-הים, כל-סוס רכב פרעה, ופרשיו וחילו--על-פי, החירת, לפני, בעל צפן.  יד,י ופרעה, הקריב; וישאו בני-ישראל את-עיניהם והנה מצרים נסע אחריהם, וייראו מאד, ויצעקו בני-ישראל, אל-יהוה.  יד,יא ויאמרו, אל-משה, המבלי אין-קברים במצרים, לקחתנו למות במדבר:  מה-זאת עשית לנו, להוציאנו ממצרים.  יד,יב הלא-זה הדבר, אשר דברנו אליך במצרים לאמר, חדל ממנו, ונעבדה את-מצרים:  כי טוב לנו עבד את-מצרים, ממתנו במדבר.  יד,יג ויאמר משה אל-העם, אל-תיראו--התיצבו וראו את-ישועת יהוה, אשר-יעשה לכם היום:  כי, אשר ראיתם את-מצרים היום--לא תספו לראתם עוד, עד-עולם.  יד,יד יהוה, ילחם לכם; ואתם, תחרשון.  

יד,טו ויאמר יהוה אל-משה, מה-תצעק אלי; דבר אל-בני-ישראל, ויסעו.  יד,טז ואתה הרם את-מטך, ונטה את-ידך על-הים--ובקעהו; ויבאו בני-ישראל בתוך הים, ביבשה.  יד,יז ואני, הנני מחזק את-לב מצרים, ויבאו, אחריהם; ואכבדה בפרעה ובכל-חילו, ברכבו ובפרשיו.  יד,יח וידעו מצרים, כי-אני יהוה, בהכבדי בפרעה, ברכבו ובפרשיו.  יד,יט ויסע מלאך האלהים, ההלך לפני מחנה ישראל, וילך, מאחריהם; ויסע עמוד הענן, מפניהם, ויעמד, מאחריהם.  יד,כ ויבא בין מחנה מצרים, ובין מחנה ישראל, ויהי הענן והחשך, ויאר את-הלילה; ולא-קרב זה אל-זה, כל-הלילה.  יד,כא ויט משה את-ידו, על-הים, ויולך יהוה את-הים ברוח קדים עזה כל-הלילה, וישם את-הים לחרבה; ויבקעו, המים.  יד,כב ויבאו בני-ישראל בתוך הים, ביבשה; והמים להם חומה, מימינם ומשמאלם.  יד,כג וירדפו מצרים, ויבאו אחריהם--כל סוס פרעה, רכבו ופרשיו:  אל-תוך, הים.  יד,כד ויהי, באשמרת הבקר, וישקף יהוה אל-מחנה מצרים, בעמוד אש וענן; ויהם, את מחנה מצרים.  יד,כה ויסר, את אפן מרכבתיו, וינהגהו, בכבדת; ויאמר מצרים, אנוסה מפני ישראל--כי יהוה, נלחם להם במצרים.  

יד,כו ויאמר יהוה אל-משה, נטה את-ידך על-הים; וישבו המים על-מצרים, על-רכבו ועל-פרשיו.  יד,כז ויט משה את-ידו על-הים, וישב הים לפנות בקר לאיתנו, ומצרים, נסים לקראתו; וינער יהוה את-מצרים, בתוך הים.  יד,כח וישבו המים, ויכסו את-הרכב ואת-הפרשים, לכל חיל פרעה, הבאים אחריהם בים:  לא-נשאר בהם, עד-אחד.  יד,כט ובני ישראל הלכו ביבשה, בתוך הים; והמים להם חמה, מימינם ומשמאלם.  יד,ל ויושע יהוה ביום ההוא, את-ישראל--מיד מצרים; וירא ישראל את-מצרים, מת על-שפת הים.  יד,לא וירא ישראל את-היד הגדלה, אשר עשה יהוה במצרים, וייראו העם, את-יהוה; ויאמינו, ביהוה, ובמשה, עבדו.  

טו,א אז ישיר-משה ובני ישראל את-השירה הזאת, ליהוה, ויאמרו,  
לאמר:    אשירה ליהוה כי-גאה גאה,    סוס  
ורכבו רמה בים.    טו,ב עזי וזמרת יה, ויהי-לי  
לישועה;    זה אלי ואנוהו,    אלהי  
אבי וארממנהו.    טו,ג יהוה, איש מלחמה; יהוה,  
שמו.    טו,ד מרכבת פרעה וחילו, ירה בים;    ומבחר  
שלשיו, טבעו בים-סוף.    טו,ה תהמת, יכסימו; ירדו במצולת, כמו-  
אבן.    טו,ו ימינך יהוה, נאדרי בכח;    ימינך  
יהוה, תרעץ אויב.    טו,ז וברב גאונך, תהרס  
קמיך;    תשלח, חרנך--יאכלמו, כקש.    טו,ח וברוח  
אפיך נערמו מים,    נצבו כמו-נד  
נזלים;    קפאו תהמת, בלב-ים.    טו,ט אמר  
אויב ארדף אשיג,    אחלק שלל; תמלאמו  
נפשי--    אריק חרבי, תורישמו ידי.    טו,י נשפת  
ברוחך, כסמו ים;    צללו, כעופרת, במים,  
אדירים.    טו,יא מי-כמכה באלם יהוה,    מי  
כמכה נאדר בקדש;    נורא תהלת, עשה  
פלא.    טו,יב נטית, ימינך--תבלעמו, ארץ.    טו,יג נחית  
בחסדך, עם-זו גאלת;    נהלת בעזך, אל-נוה  
קדשך.    טו,יד שמעו עמים, ירגזון;    חיל  
אחז, ישבי פלשת.    טו,טו אז נבהלו, אלופי  
אדום--    אילי מואב, יאחזמו רעד;    נמגו,  
כל ישבי כנען.    טו,טז תפל עליהם אימתה  
ופחד,    בגדל זרועך ידמו כאבן:    עד-  
יעבר עמך יהוה,    עד-יעבר עם-זו  
קנית.    טו,יז תבאמו, ותטעמו בהר נחלתך--    מכון  
לשבתך פעלת, יהוה;    מקדש, אדני כוננו  
ידיך.    טו,יח יהוה ימלך, לעלם ועד.    טו,יט כי  
בא סוס פרעה ברכבו ובפרשיו, בים,    וישב יהוה עלהם,  
את-מי הים;    ובני ישראל הלכו ביבשה, בתוך הים.  

טו,כ ותקח מרים הנביאה אחות אהרן, את-התף--בידה; ותצאן כל-הנשים אחריה, בתפים ובמחלת.  טו,כא ותען להם, מרים:  שירו ליהוה כי-גאה גאה, סוס ורכבו רמה בים.  

טו,כב ויסע משה את-ישראל מים-סוף, ויצאו אל-מדבר-שור; וילכו שלשת-ימים במדבר, ולא-מצאו מים.  טו,כג ויבאו מרתה--ולא יכלו לשתת מים ממרה, כי מרים הם; על-כן קרא-שמה, מרה.  טו,כד וילנו העם על-משה לאמר, מה-נשתה.  טו,כה ויצעק אל-יהוה, ויורהו יהוה עץ, וישלך אל-המים, וימתקו המים; שם שם לו חק ומשפט, ושם נסהו.  טו,כו ויאמר אם-שמוע תשמע לקול יהוה אלהיך, והישר בעיניו תעשה, והאזנת למצותיו, ושמרת כל-חקיו--כל-המחלה אשר-שמתי במצרים, לא-אשים עליך, כי אני יהוה, רפאך.  

טו,כז ויבאו אילמה--ושם שתים עשרה עינת מים, ושבעים תמרים; ויחנו-שם, על-המים.  טז,א ויסעו, מאילם, ויבאו כל-עדת בני-ישראל אל-מדבר-סין, אשר בין-אילם ובין סיני--בחמשה עשר יום לחדש השני, לצאתם מארץ מצרים.  טז,ב וילינו וילונו כל-עדת בני-ישראל, על-משה ועל-אהרן--במדבר.  טז,ג ויאמרו אלהם בני ישראל, מי-יתן מותנו ביד-יהוה בארץ מצרים, בשבתנו על-סיר הבשר, באכלנו לחם לשבע:  כי-הוצאתם אתנו אל-המדבר הזה, להמית את-כל-הקהל הזה ברעב.  

טז,ד ויאמר יהוה אל-משה, הנני ממטיר לכם לחם מן-השמים; ויצא העם ולקטו דבר-יום ביומו, למען אנסנו הילך בתורתי אם-לא.  טז,ה והיה ביום הששי, והכינו את אשר-יביאו; והיה משנה, על אשר-ילקטו יום יום.  טז,ו ויאמר משה ואהרן, אל-כל-בני ישראל:  ערב--וידעתם, כי יהוה הוציא אתכם מארץ מצרים.  טז,ז ובקר, וראיתם את-כבוד יהוה, בשמעו את-תלנתיכם, על-יהוה; ונחנו מה, כי תלונו תלינו עלינו.  טז,ח ויאמר משה, בתת יהוה לכם בערב בשר לאכל ולחם בבקר לשבע, בשמע יהוה את-תלנתיכם, אשר-אתם מלינם עליו; ונחנו מה, לא-עלינו תלנתיכם כי על-יהוה.  טז,ט ויאמר משה, אל-אהרן, אמר אל-כל-עדת בני ישראל, קרבו לפני יהוה:  כי שמע, את תלנתיכם.  טז,י ויהי, כדבר אהרן אל-כל-עדת בני-ישראל, ויפנו, אל-המדבר; והנה כבוד יהוה, נראה בענן.  

טז,יא וידבר יהוה, אל-משה לאמר.  טז,יב שמעתי, את-תלונת בני ישראל--דבר אלהם לאמר בין הערבים תאכלו בשר, ובבקר תשבעו-לחם; וידעתם, כי אני יהוה אלהיכם.  טז,יג ויהי בערב--ותעל השלו, ותכס את-המחנה; ובבקר, היתה שכבת הטל, סביב, למחנה.  טז,יד ותעל, שכבת הטל; והנה על-פני המדבר, דק מחספס--דק ככפר, על-הארץ.  טז,טו ויראו בני-ישראל, ויאמרו איש אל-אחיו מן הוא--כי לא ידעו, מה-הוא; ויאמר משה, אלהם, הוא הלחם, אשר נתן יהוה לכם לאכלה.  טז,טז זה הדבר, אשר צוה יהוה, לקטו ממנו, איש לפי אכלו:  עמר לגלגלת, מספר נפשתיכם--איש לאשר באהלו, תקחו.  טז,יז ויעשו-כן, בני ישראל; וילקטו, המרבה והממעיט.  טז,יח וימדו בעמר--ולא העדיף המרבה, והממעיט לא החסיר:  איש לפי-אכלו, לקטו.  טז,יט ויאמר משה, אלהם:  איש, אל-יותר ממנו עד-בקר.  טז,כ ולא-שמעו אל-משה, ויותרו אנשים ממנו עד-בקר, וירם תולעים, ויבאש; ויקצף עלהם, משה.  טז,כא וילקטו אתו בבקר בבקר, איש כפי אכלו; וחם השמש, ונמס.  טז,כב ויהי ביום הששי, לקטו לחם משנה--שני העמר, לאחד; ויבאו כל-נשיאי העדה, ויגידו למשה.  טז,כג ויאמר אלהם, הוא אשר דבר יהוה--שבתון שבת-קדש ליהוה, מחר:  את אשר-תאפו אפו, ואת אשר-תבשלו בשלו, ואת כל-העדף, הניחו לכם למשמרת עד-הבקר.  טז,כד ויניחו אתו עד-הבקר, כאשר צוה משה; ולא הבאיש, ורמה לא-היתה בו.  טז,כה ויאמר משה אכלהו היום, כי-שבת היום ליהוה:  היום, לא תמצאהו בשדה.  טז,כו ששת ימים, תלקטהו; וביום השביעי שבת, לא יהיה-בו.  טז,כז ויהי ביום השביעי, יצאו מן-העם ללקט; ולא, מצאו.  

טז,כח ויאמר יהוה, אל-משה:  עד-אנה, מאנתם, לשמר מצותי, ותורתי.  טז,כט ראו, כי-יהוה נתן לכם השבת--על-כן הוא נתן לכם ביום הששי, לחם יומים; שבו איש תחתיו, אל-יצא איש ממקמו--ביום השביעי.  טז,ל וישבתו העם, ביום השבעי.  טז,לא ויקראו בית-ישראל את-שמו, מן; והוא, כזרע גד לבן, וטעמו, כצפיחת בדבש.  טז,לב ויאמר משה, זה הדבר אשר צוה יהוה--מלא העמר ממנו, למשמרת לדרתיכם:  למען יראו את-הלחם, אשר האכלתי אתכם במדבר, בהוציאי אתכם, מארץ מצרים.  טז,לג ויאמר משה אל-אהרן, קח צנצנת אחת, ותן-שמה מלא-העמר, מן; והנח אתו לפני יהוה, למשמרת לדרתיכם.  טז,לד כאשר צוה יהוה, אל-משה; ויניחהו אהרן לפני העדת, למשמרת.  טז,לה ובני ישראל, אכלו את-המן ארבעים שנה--עד-באם, אל-ארץ נושבת:  את-המן, אכלו--עד-באם, אל-קצה ארץ כנען.  טז,לו והעמר, עשרית האיפה הוא.  

יז,א ויסעו כל-עדת בני-ישראל ממדבר-סין, למסעיהם--על-פי יהוה; ויחנו, ברפידים, ואין מים, לשתת העם.  יז,ב וירב העם, עם-משה, ויאמרו, תנו-לנו מים ונשתה; ויאמר להם, משה, מה-תריבון עמדי, מה-תנסון את-יהוה.  יז,ג ויצמא שם העם למים, וילן העם על-משה; ויאמר, למה זה העליתנו ממצרים, להמית אתי ואת-בני ואת-מקני, בצמא.  יז,ד ויצעק משה אל-יהוה לאמר, מה אעשה לעם הזה; עוד מעט, וסקלני.  יז,ה ויאמר יהוה אל-משה, עבר לפני העם, וקח אתך, מזקני ישראל; ומטך, אשר הכית בו את-היאר--קח בידך, והלכת.  יז,ו הנני עמד לפניך שם על-הצור, בחרב, והכית בצור ויצאו ממנו מים, ושתה העם; ויעש כן משה, לעיני זקני ישראל.  יז,ז ויקרא שם המקום, מסה ומריבה:  על-ריב בני ישראל, ועל נסתם את-יהוה לאמר, היש יהוה בקרבנו, אם-אין.  

יז,ח ויבא, עמלק; וילחם עם-ישראל, ברפידם.  יז,ט ויאמר משה אל-יהושע בחר-לנו אנשים, וצא הלחם בעמלק; מחר, אנכי נצב על-ראש הגבעה, ומטה האלהים, בידי.  יז,י ויעש יהושע, כאשר אמר-לו משה--להלחם, בעמלק; ומשה אהרן וחור, עלו ראש הגבעה.  יז,יא והיה, כאשר ירים משה ידו--וגבר ישראל; וכאשר יניח ידו, וגבר עמלק.  יז,יב וידי משה כבדים, ויקחו-אבן וישימו תחתיו וישב עליה; ואהרן וחור תמכו בידיו, מזה אחד ומזה אחד, ויהי ידיו אמונה, עד-בא השמש.  יז,יג ויחלש יהושע את-עמלק ואת-עמו, לפי-חרב.  

יז,יד ויאמר יהוה אל-משה, כתב זאת זכרון בספר, ושים, באזני יהושע:  כי-מחה אמחה את-זכר עמלק, מתחת השמים.  יז,טו ויבן משה, מזבח; ויקרא שמו, יהוה נסי.  יז,טז ויאמר, כי-יד על-כס יה, מלחמה ליהוה, בעמלק--מדר, דר.  

יח,א וישמע יתרו כהן מדין, חתן משה, את כל-אשר עשה אלהים למשה, ולישראל עמו:  כי-הוציא יהוה את-ישראל, ממצרים.  יח,ב ויקח, יתרו חתן משה, את-צפרה, אשת משה--אחר, שלוחיה.  יח,ג ואת, שני בניה:  אשר שם האחד, גרשם--כי אמר, גר הייתי בארץ נכריה.  יח,ד ושם האחד, אליעזר--כי-אלהי אבי בעזרי, ויצלני מחרב פרעה.  יח,ה ויבא יתרו חתן משה, ובניו ואשתו--אל-משה:  אל-המדבר, אשר-הוא חנה שם--הר האלהים.  יח,ו ויאמר, אל-משה, אני חתנך יתרו, בא אליך; ואשתך--ושני בניה, עמה.  יח,ז ויצא משה לקראת חתנו, וישתחו וישק-לו, וישאלו איש-לרעהו, לשלום; ויבאו, האהלה.  יח,ח ויספר משה, לחתנו, את כל-אשר עשה יהוה לפרעה ולמצרים, על אודת ישראל:  את כל-התלאה אשר מצאתם בדרך, ויצלם יהוה.  יח,ט ויחד יתרו--על כל-הטובה, אשר-עשה יהוה לישראל:  אשר הצילו, מיד מצרים.  יח,י ויאמר, יתרו, ברוך יהוה, אשר הציל אתכם מיד מצרים ומיד פרעה:  אשר הציל את-העם, מתחת יד-מצרים.  יח,יא עתה ידעתי, כי-גדול יהוה מכל-האלהים:  כי בדבר, אשר זדו עליהם.  יח,יב ויקח יתרו חתן משה, עלה וזבחים--לאלהים; ויבא אהרן וכל זקני ישראל, לאכל-לחם עם-חתן משה--לפני האלהים.  יח,יג ויהי, ממחרת, וישב משה, לשפט את-העם; ויעמד העם על-משה, מן-הבקר עד-הערב.  יח,יד וירא חתן משה, את כל-אשר-הוא עשה לעם; ויאמר, מה-הדבר הזה אשר אתה עשה לעם--מדוע אתה יושב לבדך, וכל-העם נצב עליך מן-בקר עד-ערב.  יח,טו ויאמר משה, לחתנו:  כי-יבא אלי העם, לדרש אלהים.  יח,טז כי-יהיה להם דבר, בא אלי, ושפטתי, בין איש ובין רעהו; והודעתי את-חקי האלהים, ואת-תורתיו.  יח,יז ויאמר חתן משה, אליו:  לא-טוב, הדבר, אשר אתה, עשה.  יח,יח נבל תבל--גם-אתה, גם-העם הזה אשר עמך:  כי-כבד ממך הדבר, לא-תוכל עשהו לבדך.  יח,יט עתה שמע בקלי, איעצך, ויהי אלהים, עמך; היה אתה לעם, מול האלהים, והבאת אתה את-הדברים, אל-האלהים.  יח,כ והזהרתה אתהם, את-החקים ואת-התורת; והודעת להם, את-הדרך ילכו בה, ואת-המעשה, אשר יעשון.  יח,כא ואתה תחזה מכל-העם אנשי-חיל יראי אלהים, אנשי אמת--שנאי בצע; ושמת עלהם, שרי אלפים שרי מאות, שרי חמשים, ושרי עשרת.  יח,כב ושפטו את-העם, בכל-עת, והיה כל-הדבר הגדל יביאו אליך, וכל-הדבר הקטן ישפטו-הם; והקל, מעליך, ונשאו, אתך.  יח,כג אם את-הדבר הזה, תעשה, וצוך אלהים, ויכלת עמד; וגם כל-העם הזה, על-מקמו יבא בשלום.  יח,כד וישמע משה, לקול חתנו; ויעש, כל אשר אמר.  יח,כה ויבחר משה אנשי-חיל מכל-ישראל, ויתן אתם ראשים על-העם--שרי אלפים שרי מאות, שרי חמשים ושרי עשרת.  יח,כו ושפטו את-העם, בכל-עת:  את-הדבר הקשה יביאון אל-משה, וכל-הדבר הקטן ישפוטו הם.  יח,כז וישלח משה, את-חתנו; וילך לו, אל-ארצו.  

יט,א בחדש, השלישי, לצאת בני-ישראל, מארץ מצרים--ביום הזה, באו מדבר סיני.  יט,ב ויסעו מרפידים, ויבאו מדבר סיני, ויחנו, במדבר; ויחן-שם ישראל, נגד ההר.  יט,ג ומשה עלה, אל-האלהים; ויקרא אליו יהוה, מן-ההר לאמר, כה תאמר לבית יעקב, ותגיד לבני ישראל.  יט,ד אתם ראיתם, אשר עשיתי למצרים; ואשא אתכם על-כנפי נשרים, ואבא אתכם אלי.  יט,ה ועתה, אם-שמוע תשמעו בקלי, ושמרתם, את-בריתי--והייתם לי סגלה מכל-העמים, כי-לי כל-הארץ.  יט,ו ואתם תהיו-לי ממלכת כהנים, וגוי קדוש:  אלה, הדברים, אשר תדבר, אל-בני ישראל.  יט,ז ויבא משה, ויקרא לזקני העם; וישם לפניהם, את כל-הדברים האלה, אשר צוהו, יהוה.  יט,ח ויענו כל-העם יחדו ויאמרו, כל אשר-דבר יהוה נעשה; וישב משה את-דברי העם, אל-יהוה.  יט,ט ויאמר יהוה אל-משה, הנה אנכי בא אליך בעב הענן, בעבור ישמע העם בדברי עמך, וגם-בך יאמינו לעולם; ויגד משה את-דברי העם, אל-יהוה.  יט,י ויאמר יהוה אל-משה לך אל-העם, וקדשתם היום ומחר; וכבסו, שמלתם.  יט,יא והיו נכנים, ליום השלישי:  כי ביום השלשי, ירד יהוה לעיני כל-העם--על-הר סיני.  יט,יב והגבלת את-העם סביב לאמר, השמרו לכם עלות בהר ונגע בקצהו:  כל-הנגע בהר, מות יומת.  יט,יג לא-תגע בו יד, כי-סקול יסקל או-ירה יירה--אם-בהמה אם-איש, לא יחיה; במשך, היבל, המה, יעלו בהר.  יט,יד וירד משה מן-ההר, אל-העם; ויקדש, את-העם, ויכבסו, שמלתם.  יט,טו ויאמר, אל-העם, היו נכנים, לשלשת ימים:  אל-תגשו, אל-אשה.  יט,טז ויהי ביום השלישי בהית הבקר, ויהי קלת וברקים וענן כבד על-ההר, וקל שפר, חזק מאד; ויחרד כל-העם, אשר במחנה.  יט,יז ויוצא משה את-העם לקראת האלהים, מן-המחנה; ויתיצבו, בתחתית ההר.  יט,יח והר סיני, עשן כלו, מפני אשר ירד עליו יהוה, באש; ויעל עשנו כעשן הכבשן, ויחרד כל-ההר מאד.  יט,יט ויהי קול השפר, הולך וחזק מאד; משה ידבר, והאלהים יעננו בקול.  יט,כ וירד יהוה על-הר סיני, אל-ראש ההר; ויקרא יהוה למשה אל-ראש ההר, ויעל משה.  יט,כא ויאמר יהוה אל-משה, רד העד בעם:  פן-יהרסו אל-יהוה לראות, ונפל ממנו רב.  יט,כב וגם הכהנים הנגשים אל-יהוה, יתקדשו:  פן-יפרץ בהם, יהוה.  יט,כג ויאמר משה, אל-יהוה, לא-יוכל העם, לעלת אל-הר סיני:  כי-אתה העדתה בנו, לאמר, הגבל את-ההר, וקדשתו.  יט,כד ויאמר אליו יהוה לך-רד, ועלית אתה ואהרן עמך; והכהנים והעם, אל-יהרסו לעלת אל-יהוה--פן-יפרץ-בם.  יט,כה וירד משה, אל-העם; ויאמר, אלהם.  

כ,א וידבר אלהים, את כל-הדברים האלה לאמר.  

כ,ב אנכי יהוה אלהיך, אשר הוצאתיך מארץ מצרים מבית עבדים:  לא-יהיה לך אלהים אחרים, על-פני.  כ,ג לא-תעשה לך פסל, וכל-תמונה, אשר בשמים ממעל, ואשר בארץ מתחת--ואשר במים, מתחת לארץ.  כ,ד לא-תשתחוה להם, ולא תעבדם:  כי אנכי יהוה אלהיך, אל קנא--פקד עון אבת על-בנים על-שלשים ועל-רבעים, לשנאי.  כ,ה ועשה חסד, לאלפים--לאהבי, ולשמרי מצותי.  

כ,ו לא תשא את-שם-יהוה אלהיך, לשוא:  כי לא ינקה יהוה, את אשר-ישא את-שמו לשוא.  

כ,ז זכור את-יום השבת, לקדשו.  כ,ח ששת ימים תעבד, ועשית כל-מלאכתך.  כ,ט ויום, השביעי--שבת, ליהוה אלהיך:  לא-תעשה כל-מלאכה אתה ובנך ובתך, עבדך ואמתך ובהמתך, וגרך, אשר בשעריך.  כ,י כי ששת-ימים עשה יהוה את-השמים ואת-הארץ, את-הים ואת-כל-אשר-בם, וינח, ביום השביעי; על-כן, ברך יהוה את-יום השבת--ויקדשהו.  

כ,יא כבד את-אביך, ואת-אמך--למען, יארכון ימיך, על האדמה, אשר-יהוה אלהיך נתן לך.  

כ,יב לא תרצח,    לא תנאף;    לא תגנב,    לא-תענה ברעך עד שקר.  

כ,יג לא תחמד, בית רעך;    לא-תחמד אשת רעך, ועבדו ואמתו ושורו וחמרו, וכל, אשר לרעך.  

כ,יד וכל-העם ראים את-הקולת ואת-הלפידם, ואת קול השפר, ואת-ההר, עשן; וירא העם וינעו, ויעמדו מרחק.  כ,טו ויאמרו, אל-משה, דבר-אתה עמנו, ונשמעה; ואל-ידבר עמנו אלהים, פן-נמות.  כ,טז ויאמר משה אל-העם, אל-תיראו, כי לבעבור נסות אתכם, בא האלהים; ובעבור, תהיה יראתו על-פניכם--לבלתי תחטאו.  כ,יז ויעמד העם, מרחק; ומשה נגש אל-הערפל, אשר-שם האלהים.  

כ,יח ויאמר יהוה אל-משה, כה תאמר אל-בני ישראל:  אתם ראיתם--כי מן-השמים, דברתי עמכם.  כ,יט לא תעשון, אתי:  אלהי כסף ואלהי זהב, לא תעשו לכם.  כ,כ מזבח אדמה, תעשה-לי, וזבחת עליו את-עלתיך ואת-שלמיך, את-צאנך ואת-בקרך; בכל-המקום אשר אזכיר את-שמי, אבוא אליך וברכתיך.  כ,כא ואם-מזבח אבנים תעשה-לי, לא-תבנה אתהן גזית:  כי חרבך הנפת עליה, ותחללה.  כ,כב ולא-תעלה במעלת, על-מזבחי:  אשר לא-תגלה ערותך, עליו.  

כא,א ואלה, המשפטים, אשר תשים, לפניהם.  כא,ב כי תקנה עבד עברי, שש שנים יעבד; ובשבעת--יצא לחפשי, חנם.  כא,ג אם-בגפו יבא, בגפו יצא; אם-בעל אשה הוא, ויצאה אשתו עמו.  כא,ד אם-אדניו יתן-לו אשה, וילדה-לו בנים או בנות--האשה וילדיה, תהיה לאדניה, והוא, יצא בגפו.  כא,ה ואם-אמר יאמר, העבד, אהבתי את-אדני, את-אשתי ואת-בני; לא אצא, חפשי.  כא,ו והגישו אדניו, אל-האלהים, והגישו אל-הדלת, או אל-המזוזה; ורצע אדניו את-אזנו במרצע, ועבדו לעלם.  

כא,ז וכי-ימכר איש את-בתו, לאמה--לא תצא, כצאת העבדים.  כא,ח אם-רעה בעיני אדניה, אשר-לא לו יעדה--והפדה:  לעם נכרי לא-ימשל למכרה, בבגדו-בה.  כא,ט ואם-לבנו, ייעדנה--כמשפט הבנות, יעשה-לה.  כא,י אם-אחרת, יקח-לו--שארה כסותה וענתה, לא יגרע.  כא,יא ואם-שלש-אלה--לא יעשה, לה:  ויצאה חנם, אין כסף.  

כא,יב מכה איש ומת, מות יומת.  כא,יג ואשר לא צדה, והאלהים אנה לידו--ושמתי לך מקום, אשר ינוס שמה.  

כא,יד וכי-יזד איש על-רעהו, להרגו בערמה--מעם מזבחי, תקחנו למות.  

כא,טו ומכה אביו ואמו, מות יומת.  

כא,טז וגנב איש ומכרו ונמצא בידו, מות יומת.  

כא,יז ומקלל אביו ואמו, מות יומת.  

כא,יח וכי-יריבן אנשים--והכה-איש את-רעהו, באבן או באגרף; ולא ימות, ונפל למשכב.  כא,יט אם-יקום והתהלך בחוץ, על-משענתו--ונקה המכה:  רק שבתו יתן, ורפא ירפא.  

כא,כ וכי-יכה איש את-עבדו או את-אמתו, בשבט, ומת, תחת ידו--נקם, ינקם.  כא,כא אך אם-יום או יומים, יעמד--לא יקם, כי כספו הוא.  

כא,כב וכי-ינצו אנשים, ונגפו אשה הרה ויצאו ילדיה, ולא יהיה, אסון--ענוש יענש, כאשר ישית עליו בעל האשה, ונתן, בפללים.  כא,כג ואם-אסון, יהיה--ונתתה נפש, תחת נפש.  כא,כד עין תחת עין, שן תחת שן, יד תחת יד, רגל תחת רגל.  כא,כה כויה תחת כויה, פצע תחת פצע, חבורה, תחת חבורה.  

כא,כו וכי-יכה איש את-עין עבדו, או-את-עין אמתו--ושחתה:  לחפשי ישלחנו, תחת עינו.  כא,כז ואם-שן עבדו או-שן אמתו, יפיל--לחפשי ישלחנו, תחת שנו.  

כא,כח וכי-יגח שור את-איש או את-אשה, ומת--סקול יסקל השור, ולא יאכל את-בשרו, ובעל השור, נקי.  כא,כט ואם שור נגח הוא מתמל שלשם, והועד בבעליו ולא ישמרנו, והמית איש, או אשה--השור, יסקל, וגם-בעליו, יומת.  כא,ל אם-כפר, יושת עליו--ונתן פדין נפשו, ככל אשר-יושת עליו.  כא,לא או-בן יגח, או-בת יגח--כמשפט הזה, יעשה לו.  כא,לב אם-עבד יגח השור, או אמה--כסף שלשים שקלים, יתן לאדניו, והשור, יסקל.  

כא,לג וכי-יפתח איש בור, או כי-יכרה איש בר--ולא יכסנו; ונפל-שמה שור, או חמור.  כא,לד בעל הבור ישלם, כסף ישיב לבעליו; והמת, יהיה-לו.  

כא,לה וכי-יגף שור-איש את-שור רעהו, ומת--ומכרו את-השור החי, וחצו את-כספו, וגם את-המת, יחצון.  כא,לו או נודע, כי שור נגח הוא מתמול שלשם, ולא ישמרנו, בעליו--שלם ישלם שור תחת השור, והמת יהיה-לו.  

כא,לז כי יגנב-איש שור או-שה, וטבחו או מכרו--חמשה בקר, ישלם תחת השור, וארבע-צאן, תחת השה.  כב,א אם-במחתרת ימצא הגנב, והכה ומת--אין לו, דמים.  כב,ב אם-זרחה השמש עליו, דמים לו:  שלם ישלם--אם-אין לו, ונמכר בגנבתו.  כב,ג אם-המצא תמצא בידו הגנבה, משור עד-חמור עד-שה--חיים:  שנים, ישלם.  

כב,ד כי יבער-איש, שדה או-כרם, ושלח את-בעירה, ובער בשדה אחר--מיטב שדהו ומיטב כרמו, ישלם.  

כב,ה כי-תצא אש ומצאה קצים, ונאכל גדיש, או הקמה, או השדה--שלם ישלם, המבער את-הבערה.  

כב,ו כי-יתן איש אל-רעהו כסף או-כלים, לשמר, וגנב, מבית האיש--אם-ימצא הגנב, ישלם שנים.  כב,ז אם-לא ימצא הגנב, ונקרב בעל-הבית אל-האלהים:  אם-לא שלח ידו, במלאכת רעהו.  כב,ח על-כל-דבר-פשע על-שור על-חמור על-שה על-שלמה על-כל-אבדה, אשר יאמר כי-הוא זה--עד האלהים, יבא דבר-שניהם:  אשר ירשיען אלהים, ישלם שנים לרעהו.  

כב,ט כי-יתן איש אל-רעהו חמור או-שור או-שה, וכל-בהמה--לשמר; ומת או-נשבר או-נשבה, אין ראה.  כב,י שבעת יהוה, תהיה בין שניהם--אם-לא שלח ידו, במלאכת רעהו; ולקח בעליו, ולא ישלם.  כב,יא ואם-גנב יגנב, מעמו--ישלם, לבעליו.  כב,יב אם-טרף יטרף, יבאהו עד:  הטרפה, לא ישלם.  

כב,יג וכי-ישאל איש מעם רעהו, ונשבר או-מת; בעליו אין-עמו, שלם ישלם.  כב,יד אם-בעליו עמו, לא ישלם:  אם-שכיר הוא, בא בשכרו.  

כב,טו וכי-יפתה איש, בתולה אשר לא-ארשה--ושכב עמה:  מהר ימהרנה לו, לאשה.  כב,טז אם-מאן ימאן אביה, לתתה לו--כסף ישקל, כמהר הבתולת.  

כב,יז מכשפה, לא תחיה.  כב,יח כל-שכב עם-בהמה, מות יומת.  

כב,יט זבח לאלהים, יחרם--בלתי ליהוה, לבדו.  כב,כ וגר לא-תונה, ולא תלחצנו:  כי-גרים הייתם, בארץ מצרים.  כב,כא כל-אלמנה ויתום, לא תענון.  כב,כב אם-ענה תענה, אתו--כי אם-צעק יצעק אלי, שמע אשמע צעקתו.  כב,כג וחרה אפי, והרגתי אתכם בחרב; והיו נשיכם אלמנות, ובניכם יתמים.  

כב,כד אם-כסף תלוה את-עמי, את-העני עמך--לא-תהיה לו, כנשה; לא-תשימון עליו, נשך.  כב,כה אם-חבל תחבל, שלמת רעך--עד-בא השמש, תשיבנו לו.  כב,כו כי הוא כסותה לבדה, הוא שמלתו לערו; במה ישכב--והיה כי-יצעק אלי, ושמעתי כי-חנון אני.  

כב,כז אלהים, לא תקלל; ונשיא בעמך, לא תאר.  כב,כח מלאתך ודמעך, לא תאחר; בכור בניך, תתן-לי.  כב,כט כן-תעשה לשרך, לצאנך:  שבעת ימים יהיה עם-אמו, ביום השמיני תתנו-לי.  כב,ל ואנשי-קדש, תהיון לי; ובשר בשדה טרפה לא תאכלו, לכלב תשלכון אתו.  

כג,א לא תשא, שמע שוא; אל-תשת ידך עם-רשע, להית עד חמס.  כג,ב לא-תהיה אחרי-רבים, לרעת; ולא-תענה על-רב, לנטת אחרי רבים--להטת.  כג,ג ודל, לא תהדר בריבו.  

כג,ד כי תפגע שור איבך, או חמרו--תעה:  השב תשיבנו, לו.  

כג,ה כי-תראה חמור שנאך, רבץ תחת משאו, וחדלת, מעזב לו--עזב תעזב, עמו.  

כג,ו לא תטה משפט אבינך, בריבו.  כג,ז מדבר-שקר, תרחק; ונקי וצדיק אל-תהרג, כי לא-אצדיק רשע.  כג,ח ושחד, לא תקח:  כי השחד יעור פקחים, ויסלף דברי צדיקים.  כג,ט וגר, לא תלחץ; ואתם, ידעתם את-נפש הגר--כי-גרים הייתם, בארץ מצרים.  כג,י ושש שנים, תזרע את-ארצך; ואספת, את-תבואתה.  כג,יא והשביעת תשמטנה ונטשתה, ואכלו אביני עמך, ויתרם, תאכל חית השדה; כן-תעשה לכרמך, לזיתך.  כג,יב ששת ימים תעשה מעשיך, וביום השביעי תשבת--למען ינוח, שורך וחמרך, וינפש בן-אמתך, והגר.  כג,יג ובכל אשר-אמרתי אליכם, תשמרו; ושם אלהים אחרים לא תזכירו, לא ישמע על-פיך.  כג,יד שלש רגלים, תחג לי בשנה.  כג,טו את-חג המצות, תשמר--שבעת ימים תאכל מצות כאשר צויתך למועד חדש האביב, כי-בו יצאת ממצרים; ולא-יראו פני, ריקם.  כג,טז וחג הקציר בכורי מעשיך, אשר תזרע בשדה; וחג האסף בצאת השנה, באספך את-מעשיך מן-השדה.  כג,יז שלש פעמים, בשנה--יראה, כל-זכורך, אל-פני, האדן יהוה.  כג,יח לא-תזבח על-חמץ, דם-זבחי; ולא-ילין חלב-חגי, עד-בקר.  כג,יט ראשית, בכורי אדמתך, תביא, בית יהוה אלהיך; לא-תבשל גדי, בחלב אמו.  

כג,כ הנה אנכי שלח מלאך, לפניך, לשמרך, בדרך; ולהביאך, אל-המקום אשר הכנתי.  כג,כא השמר מפניו ושמע בקלו, אל-תמר בו:  כי לא ישא לפשעכם, כי שמי בקרבו.  כג,כב כי אם-שמוע תשמע, בקלו, ועשית, כל אשר אדבר--ואיבתי, את-איביך, וצרתי, את-צרריך.  כג,כג כי-ילך מלאכי, לפניך, והביאך אל-האמרי והחתי, והפרזי והכנעני החוי והיבוסי; והכחדתיו.  כג,כד לא-תשתחוה לאלהיהם ולא תעבדם, ולא תעשה כמעשיהם:  כי הרס תהרסם, ושבר תשבר מצבתיהם.  כג,כה ועבדתם, את יהוה אלהיכם, וברך את-לחמך, ואת-מימיך; והסרתי מחלה, מקרבך.  

כג,כו לא תהיה משכלה ועקרה, בארצך; את-מספר ימיך, אמלא.  כג,כז את-אימתי, אשלח לפניך, והמתי את-כל-העם, אשר תבא בהם; ונתתי את-כל-איביך אליך, ערף.  כג,כח ושלחתי את-הצרעה, לפניך; וגרשה, את-החוי את-הכנעני ואת-החתי--מלפניך.  כג,כט לא אגרשנו מפניך, בשנה אחת:  פן-תהיה הארץ שממה, ורבה עליך חית השדה.  כג,ל מעט מעט אגרשנו, מפניך, עד אשר תפרה, ונחלת את-הארץ.  כג,לא ושתי את-גבלך, מים-סוף ועד-ים פלשתים, וממדבר, עד-הנהר:  כי אתן בידכם, את ישבי הארץ, וגרשתמו, מפניך.  כג,לב לא-תכרת להם ולאלהיהם, ברית.  כג,לג לא ישבו בארצך, פן-יחטיאו אתך לי:  כי תעבד את-אלהיהם, כי-יהיה לך למוקש.  

כד,א ואל-משה אמר עלה אל-יהוה, אתה ואהרן נדב ואביהוא, ושבעים, מזקני ישראל; והשתחויתם, מרחק.  כד,ב ונגש משה לבדו אל-יהוה, והם לא יגשו; והעם, לא יעלו עמו.  כד,ג ויבא משה, ויספר לעם את כל-דברי יהוה, ואת, כל-המשפטים; ויען כל-העם קול אחד, ויאמרו, כל-הדברים אשר-דבר יהוה, נעשה.  כד,ד ויכתב משה, את כל-דברי יהוה, וישכם בבקר, ויבן מזבח תחת ההר; ושתים עשרה מצבה, לשנים עשר שבטי ישראל.  כד,ה וישלח, את-נערי בני ישראל, ויעלו, עלת; ויזבחו זבחים שלמים, ליהוה--פרים.  כד,ו ויקח משה חצי הדם, וישם באגנת; וחצי הדם, זרק על-המזבח.  כד,ז ויקח ספר הברית, ויקרא באזני העם; ויאמרו, כל אשר-דבר יהוה נעשה ונשמע.  כד,ח ויקח משה את-הדם, ויזרק על-העם; ויאמר, הנה דם-הברית אשר כרת יהוה עמכם, על כל-הדברים, האלה.  כד,ט ויעל משה, ואהרן--נדב, ואביהוא, ושבעים, מזקני ישראל.  כד,י ויראו, את אלהי ישראל; ותחת רגליו, כמעשה לבנת הספיר, וכעצם השמים, לטהר.  כד,יא ואל-אצילי בני ישראל, לא שלח ידו; ויחזו, את-האלהים, ויאכלו, וישתו.  

כד,יב ויאמר יהוה אל-משה, עלה אלי ההרה--והיה-שם; ואתנה לך את-לחת האבן, והתורה והמצוה, אשר כתבתי, להורתם.  כד,יג ויקם משה, ויהושע משרתו; ויעל משה, אל-הר האלהים.  כד,יד ואל-הזקנים אמר שבו-לנו בזה, עד אשר-נשוב אליכם; והנה אהרן וחור עמכם, מי-בעל דברים יגש אלהם.  כד,טו ויעל משה, אל-ההר; ויכס הענן, את-ההר.  כד,טז וישכן כבוד-יהוה על-הר סיני, ויכסהו הענן ששת ימים; ויקרא אל-משה ביום השביעי, מתוך הענן.  כד,יז ומראה כבוד יהוה, כאש אכלת בראש ההר, לעיני, בני ישראל.  כד,יח ויבא משה בתוך הענן, ויעל אל-ההר; ויהי משה, בהר, ארבעים יום, וארבעים לילה.  

כה,א וידבר יהוה, אל-משה לאמר.  כה,ב דבר אל-בני ישראל, ויקחו-לי תרומה:  מאת כל-איש אשר ידבנו לבו, תקחו את-תרומתי.  כה,ג וזאת, התרומה, אשר תקחו, מאתם:  זהב וכסף, ונחשת.  כה,ד ותכלת וארגמן ותולעת שני, ושש ועזים.  כה,ה וערת אילם מאדמים וערת תחשים, ועצי שטים.  כה,ו שמן, למאר; בשמים לשמן המשחה, ולקטרת הסמים.  כה,ז אבני-שהם, ואבני מלאים, לאפד, ולחשן.  כה,ח ועשו לי, מקדש; ושכנתי, בתוכם.  כה,ט ככל, אשר אני מראה אותך, את תבנית המשכן, ואת תבנית כל-כליו; וכן, תעשו.  

כה,י ועשו ארון, עצי שטים:  אמתים וחצי ארכו, ואמה וחצי רחבו, ואמה וחצי, קמתו.  כה,יא וצפית אתו זהב טהור, מבית ומחוץ תצפנו; ועשית עליו זר זהב, סביב.  כה,יב ויצקת לו, ארבע טבעת זהב, ונתתה, על ארבע פעמתיו; ושתי טבעת, על-צלעו האחת, ושתי טבעת, על-צלעו השנית.  כה,יג ועשית בדי, עצי שטים; וצפית אתם, זהב.  כה,יד והבאת את-הבדים בטבעת, על צלעת הארן, לשאת את-הארן, בהם.  כה,טו בטבעת, הארן, יהיו, הבדים:  לא יסרו, ממנו.  כה,טז ונתת, אל-הארן--את, העדת, אשר אתן, אליך.  כה,יז ועשית כפרת, זהב טהור:  אמתים וחצי ארכה, ואמה וחצי רחבה.  כה,יח ועשית שנים כרבים, זהב; מקשה תעשה אתם, משני קצות הכפרת.  כה,יט ועשה כרוב אחד מקצה, מזה, וכרוב-אחד מקצה, מזה; מן-הכפרת תעשו את-הכרבים, על-שני קצותיו.  כה,כ והיו הכרבים פרשי כנפים למעלה, סככים בכנפיהם על-הכפרת, ופניהם, איש אל-אחיו; אל-הכפרת--יהיו, פני הכרבים.  כה,כא ונתת את-הכפרת על-הארן, מלמעלה; ואל-הארן--תתן את-העדת, אשר אתן אליך.  כה,כב ונועדתי לך, שם, ודברתי אתך מעל הכפרת מבין שני הכרבים, אשר על-ארון העדת--את כל-אשר אצוה אותך, אל-בני ישראל.  

כה,כג ועשית שלחן, עצי שטים:  אמתים ארכו ואמה רחבו, ואמה וחצי קמתו.  כה,כד וצפית אתו, זהב טהור; ועשית לו זר זהב, סביב.  כה,כה ועשית לו מסגרת טפח, סביב; ועשית זר-זהב למסגרתו, סביב.  כה,כו ועשית לו, ארבע טבעת זהב; ונתת, את-הטבעת, על ארבע הפאת, אשר לארבע רגליו.  כה,כז לעמת, המסגרת, תהיין, הטבעת--לבתים לבדים, לשאת את-השלחן.  כה,כח ועשית את-הבדים עצי שטים, וצפית אתם זהב; ונשא-בם, את-השלחן.  כה,כט ועשית קערתיו וכפתיו, וקשותיו ומנקיתיו, אשר יסך, בהן; זהב טהור, תעשה אתם.  כה,ל ונתת על-השלחן לחם פנים, לפני תמיד.  

כה,לא ועשית מנרת, זהב טהור; מקשה תעשה המנורה, ירכה וקנה, גביעיה כפתריה ופרחיה, ממנה יהיו.  כה,לב וששה קנים, יצאים מצדיה:  שלשה קני מנרה, מצדה האחד, ושלשה קני מנרה, מצדה השני.  כה,לג שלשה גבעים משקדים בקנה האחד, כפתר ופרח, ושלשה גבעים משקדים בקנה האחד, כפתר ופרח; כן לששת הקנים, היצאים מן-המנרה.  כה,לד ובמנרה, ארבעה גבעים:  משקדים--כפתריה, ופרחיה.  כה,לה וכפתר תחת שני הקנים ממנה, וכפתר תחת שני הקנים ממנה, וכפתר, תחת-שני הקנים ממנה--לששת, הקנים, היצאים, מן-המנרה.  כה,לו כפתריהם וקנתם, ממנה יהיו; כלה מקשה אחת, זהב טהור.  כה,לז ועשית את-נרתיה, שבעה; והעלה, את-נרתיה, והאיר, על-עבר פניה.  כה,לח ומלקחיה ומחתתיה, זהב טהור.  כה,לט ככר זהב טהור, יעשה אתה--את כל-הכלים, האלה.  כה,מ וראה, ועשה:  בתבניתם--אשר-אתה מראה, בהר.  

כו,א ואת-המשכן תעשה, עשר יריעת:  שש משזר, ותכלת וארגמן ותלעת שני--כרבים מעשה חשב, תעשה אתם.  כו,ב ארך היריעה האחת, שמנה ועשרים באמה, ורחב ארבע באמה, היריעה האחת; מדה אחת, לכל-היריעת.  כו,ג חמש היריעת, תהיין חברת, אשה, אל-אחתה; וחמש יריעת חברת, אשה אל-אחתה.  כו,ד ועשית ללאת תכלת, על שפת היריעה האחת, מקצה, בחברת; וכן תעשה, בשפת היריעה, הקיצונה, במחברת השנית.  כו,ה חמשים ללאת, תעשה ביריעה האחת, וחמשים ללאת תעשה בקצה היריעה, אשר במחברת השנית:  מקבילת, הללאת, אשה, אל-אחתה.  כו,ו ועשית, חמשים קרסי זהב; וחברת את-היריעת אשה אל-אחתה, בקרסים, והיה המשכן, אחד.  כו,ז ועשית יריעת עזים, לאהל על-המשכן; עשתי-עשרה יריעת, תעשה אתם.  כו,ח ארך היריעה האחת, שלשים באמה, ורחב ארבע באמה, היריעה האחת; מדה אחת, לעשתי עשרה יריעת.  כו,ט וחברת את-חמש היריעת, לבד, ואת-שש היריעת, לבד; וכפלת את-היריעה הששית, אל-מול פני האהל.  כו,י ועשית חמשים ללאת, על שפת היריעה האחת, הקיצנה, בחברת; וחמשים ללאת, על שפת היריעה, החברת, השנית.  כו,יא ועשית קרסי נחשת, חמשים; והבאת את-הקרסים בללאת, וחברת את-האהל והיה אחד.  כו,יב וסרח, העדף, ביריעת, האהל--חצי היריעה, העדפת, תסרח, על אחרי המשכן.  כו,יג והאמה מזה והאמה מזה, בעדף, בארך, יריעת האהל:  יהיה סרוח על-צדי המשכן, מזה ומזה--לכסתו.  כו,יד ועשית מכסה לאהל, ערת אילם מאדמים, ומכסה ערת תחשים, מלמעלה.  

כו,טו ועשית את-הקרשים, למשכן, עצי שטים, עמדים.  כו,טז עשר אמות, ארך הקרש; ואמה וחצי האמה, רחב הקרש האחד.  כו,יז שתי ידות, לקרש האחד--משלבת, אשה אל-אחתה; כן תעשה, לכל קרשי המשכן.  כו,יח ועשית את-הקרשים, למשכן, עשרים קרש, לפאת נגבה תימנה.  כו,יט וארבעים, אדני-כסף, תעשה, תחת עשרים הקרש:  שני אדנים תחת-הקרש האחד, לשתי ידתיו, ושני אדנים תחת-הקרש האחד, לשתי ידתיו.  כו,כ ולצלע המשכן השנית, לפאת צפון, עשרים, קרש.  כו,כא וארבעים אדניהם, כסף:  שני אדנים, תחת הקרש האחד, ושני אדנים, תחת הקרש האחד.  כו,כב ולירכתי המשכן, ימה, תעשה, ששה קרשים.  כו,כג ושני קרשים תעשה, למקצעת המשכן--בירכתים.  כו,כד ויהיו תאמם, מלמטה, ויחדו יהיו תמים על-ראשו, אל-הטבעת האחת; כן יהיה לשניהם, לשני המקצעת יהיו.  כו,כה והיו, שמנה קרשים, ואדניהם כסף, ששה עשר אדנים:  שני אדנים, תחת הקרש האחד, ושני אדנים, תחת הקרש האחד.  כו,כו ועשית בריחם, עצי שטים, חמשה, לקרשי צלע-המשכן האחד.  כו,כז וחמשה בריחם, לקרשי צלע-המשכן השנית; וחמשה בריחם, לקרשי צלע המשכן, לירכתים, ימה.  כו,כח והבריח התיכן, בתוך הקרשים, מברח, מן-הקצה אל-הקצה.  כו,כט ואת-הקרשים תצפה זהב, ואת-טבעתיהם תעשה זהב--בתים, לבריחם; וצפית את-הבריחם, זהב.  כו,ל והקמת, את-המשכן:  כמשפטו--אשר הראית, בהר.  

כו,לא ועשית פרכת, תכלת וארגמן ותולעת שני--ושש משזר; מעשה חשב יעשה אתה, כרבים.  כו,לב ונתתה אתה, על-ארבעה עמודי שטים, מצפים זהב, וויהם זהב--על-ארבעה, אדני-כסף.  כו,לג ונתתה את-הפרכת, תחת הקרסים, והבאת שמה מבית לפרכת, את ארון העדות; והבדילה הפרכת, לכם, בין הקדש, ובין קדש הקדשים.  כו,לד ונתת, את-הכפרת, על, ארון העדת--בקדש, הקדשים.  כו,לה ושמת את-השלחן, מחוץ לפרכת, ואת-המנרה נכח השלחן, על צלע המשכן תימנה; והשלחן--תתן, על-צלע צפון.  כו,לו ועשית מסך לפתח האהל, תכלת וארגמן ותולעת שני ושש משזר, מעשה, רקם.  כו,לז ועשית למסך, חמשה עמודי שטים, וצפית אתם זהב, וויהם זהב; ויצקת להם, חמשה אדני נחשת.  

כז,א ועשית את-המזבח, עצי שטים:  חמש אמות ארך וחמש אמות רחב, רבוע יהיה המזבח, ושלש אמות, קמתו.  כז,ב ועשית קרנתיו, על ארבע פנתיו--ממנו, תהיין קרנתיו; וצפית אתו, נחשת.  כז,ג ועשית סירתיו, לדשנו, ויעיו ומזרקתיו, ומזלגתיו ומחתתיו; לכל-כליו, תעשה נחשת.  כז,ד ועשית לו מכבר, מעשה רשת נחשת; ועשית על-הרשת, ארבע טבעת נחשת, על, ארבע קצותיו.  כז,ה ונתתה אתה, תחת כרכב המזבח--מלמטה; והיתה הרשת, עד חצי המזבח.  כז,ו ועשית בדים למזבח, בדי עצי שטים; וצפית אתם, נחשת.  כז,ז והובא את-בדיו, בטבעת; והיו הבדים, על-שתי צלעת המזבח--בשאת אתו.  כז,ח נבוב לחת, תעשה אתו:  כאשר הראה אתך בהר, כן יעשו.  

כז,ט ועשית, את חצר המשכן--לפאת נגב-תימנה קלעים לחצר שש משזר, מאה באמה ארך, לפאה, האחת.  כז,י ועמדיו עשרים, ואדניהם עשרים נחשת; ווי העמדים וחשקיהם, כסף.  כז,יא וכן לפאת צפון בארך, קלעים מאה ארך; ועמדו עשרים, ואדניהם עשרים נחשת, ווי העמדים וחשקיהם, כסף.  כז,יב ורחב החצר לפאת-ים, קלעים חמשים אמה; עמדיהם עשרה, ואדניהם עשרה.  כז,יג ורחב החצר, לפאת קדמה מזרחה--חמשים אמה.  כז,יד וחמש עשרה אמה קלעים, לכתף; עמדיהם שלשה, ואדניהם שלשה.  כז,טו ולכתף, השנית--חמש עשרה, קלעים; עמדיהם שלשה, ואדניהם שלשה.  כז,טז ולשער החצר מסך עשרים אמה, תכלת וארגמן ותולעת שני ושש משזר--מעשה רקם; עמדיהם, ארבעה, ואדניהם, ארבעה.  כז,יז כל-עמודי החצר סביב מחשקים כסף, וויהם כסף; ואדניהם, נחשת.  כז,יח ארך החצר מאה באמה ורחב חמשים בחמשים, וקמה חמש אמות--שש משזר; ואדניהם, נחשת.  כז,יט לכל כלי המשכן, בכל עבדתו, וכל-יתדתיו וכל-יתדת החצר, נחשת.  

כז,כ ואתה תצוה את-בני ישראל, ויקחו אליך שמן זית זך כתית--למאור:  להעלת נר, תמיד.  כז,כא באהל מועד מחוץ לפרכת אשר על-העדת, יערך אתו אהרן ובניו מערב עד-בקר--לפני יהוה:  חקת עולם לדרתם, מאת בני ישראל.  

כח,א ואתה הקרב אליך את-אהרן אחיך ואת-בניו אתו, מתוך בני ישראל--לכהנו-לי:  אהרן--נדב ואביהוא אלעזר ואיתמר, בני אהרן.  כח,ב ועשית בגדי-קדש, לאהרן אחיך, לכבוד, ולתפארת.  כח,ג ואתה, תדבר אל-כל-חכמי-לב, אשר מלאתיו, רוח חכמה; ועשו את-בגדי אהרן, לקדשו--לכהנו-לי.  כח,ד ואלה הבגדים אשר יעשו, חשן ואפוד ומעיל, וכתנת תשבץ, מצנפת ואבנט; ועשו בגדי-קדש לאהרן אחיך, ולבניו--לכהנו-לי.  כח,ה והם יקחו את-הזהב, ואת-התכלת ואת-הארגמן, ואת-תולעת השני, ואת-השש.  

כח,ו ועשו, את-האפד:  זהב תכלת וארגמן תולעת שני, ושש משזר--מעשה חשב.  כח,ז שתי כתפת חברת, יהיה-לו אל-שני קצותיו--וחבר.  כח,ח וחשב אפדתו אשר עליו, כמעשהו ממנו יהיה:  זהב, תכלת וארגמן ותולעת שני--ושש משזר.  כח,ט ולקחת, את-שתי אבני-שהם; ופתחת עליהם, שמות בני ישראל.  כח,י ששה, משמתם, על, האבן האחת; ואת-שמות הששה הנותרים, על-האבן השנית--כתולדתם.  כח,יא מעשה חרש, אבן--פתוחי חתם תפתח את-שתי האבנים, על-שמת בני ישראל; מסבת משבצות זהב, תעשה אתם.  כח,יב ושמת את-שתי האבנים, על כתפת האפד, אבני זכרן, לבני ישראל; ונשא אהרן את-שמותם לפני יהוה, על-שתי כתפיו--לזכרן.  

כח,יג ועשית משבצת, זהב.  כח,יד ושתי שרשרת זהב טהור, מגבלת תעשה אתם מעשה עבת; ונתתה את-שרשרת העבתת, על-המשבצת.  

כח,טו ועשית חשן משפט, מעשה חשב--כמעשה אפד, תעשנו; זהב תכלת וארגמן ותולעת שני, ושש משזר--תעשה אתו.  כח,טז רבוע יהיה, כפול; זרת ארכו, וזרת רחבו.  כח,יז ומלאת בו מלאת אבן, ארבעה טורים אבן:  טור, אדם פטדה וברקת--הטור, האחד.  כח,יח והטור, השני--נפך ספיר, ויהלם.  כח,יט והטור, השלישי--לשם שבו, ואחלמה.  כח,כ והטור, הרביעי--תרשיש ושהם, וישפה; משבצים זהב יהיו, במלואתם.  כח,כא והאבנים תהיין על-שמת בני-ישראל, שתים עשרה--על-שמתם; פתוחי חותם, איש על-שמו, תהיין, לשני עשר שבט.  כח,כב ועשית על-החשן שרשת גבלת, מעשה עבת, זהב, טהור.  כח,כג ועשית, על-החשן, שתי, טבעות זהב; ונתת, את-שתי הטבעות, על-שני, קצות החשן.  כח,כד ונתתה, את-שתי עבתת הזהב, על-שתי, הטבעת--אל-קצות, החשן.  כח,כה ואת שתי קצות שתי העבתת, תתן על-שתי המשבצות; ונתתה על-כתפות האפד, אל-מול פניו.  כח,כו ועשית, שתי טבעות זהב, ושמת אתם, על-שני קצות החשן--על-שפתו, אשר אל-עבר האפד ביתה.  כח,כז ועשית, שתי טבעות זהב, ונתתה אתם על-שתי כתפות האפוד מלמטה ממול פניו, לעמת מחברתו--ממעל, לחשב האפוד.  כח,כח וירכסו את-החשן מטבעתו אל-טבעת האפוד, בפתיל תכלת, להיות, על-חשב האפוד; ולא-יזח החשן, מעל האפוד.  כח,כט ונשא אהרן את-שמות בני-ישראל בחשן המשפט, על-לבו--בבאו אל-הקדש:  לזכרן לפני-יהוה, תמיד.  כח,ל ונתת אל-חשן המשפט, את-האורים ואת-התמים, והיו על-לב אהרן, בבאו לפני יהוה; ונשא אהרן את-משפט בני-ישראל על-לבו, לפני יהוה--תמיד.  

כח,לא ועשית את-מעיל האפוד, כליל תכלת.  כח,לב והיה פי-ראשו, בתוכו; שפה יהיה לפיו סביב מעשה ארג, כפי תחרא יהיה-לו--לא יקרע.  כח,לג ועשית על-שוליו, רמני תכלת וארגמן ותולעת שני--על-שוליו, סביב; ופעמני זהב בתוכם, סביב.  כח,לד פעמן זהב ורמון, פעמן זהב ורמון, על-שולי המעיל, סביב.  כח,לה והיה על-אהרן, לשרת; ונשמע קולו בבאו אל-הקדש לפני יהוה, ובצאתו--ולא ימות.  

כח,לו ועשית ציץ, זהב טהור; ופתחת עליו פתוחי חתם, קדש ליהוה.  כח,לז ושמת אתו על-פתיל תכלת, והיה על-המצנפת; אל-מול פני-המצנפת, יהיה.  כח,לח והיה, על-מצח אהרן, ונשא אהרן את-עון הקדשים אשר יקדישו בני ישראל, לכל-מתנת קדשיהם; והיה על-מצחו תמיד, לרצון להם לפני יהוה.  כח,לט ושבצת הכתנת שש, ועשית מצנפת שש; ואבנט תעשה, מעשה רקם.  כח,מ ולבני אהרן תעשה כתנת, ועשית להם אבנטים; ומגבעות תעשה להם, לכבוד ולתפארת.  כח,מא והלבשת אתם את-אהרן אחיך, ואת-בניו אתו; ומשחת אתם ומלאת את-ידם, וקדשת אתם--וכהנו לי.  כח,מב ועשה להם מכנסי-בד, לכסות בשר ערוה; ממתנים ועד-ירכים, יהיו.  כח,מג והיו על-אהרן ועל-בניו בבאם אל-אהל מועד, או בגשתם אל-המזבח לשרת בקדש, ולא-ישאו עון, ומתו:  חקת עולם לו, ולזרעו אחריו.  

כט,א וזה הדבר אשר-תעשה להם, לקדש אתם--לכהן לי:  לקח פר אחד בן-בקר, ואילם שנים--תמימם.  כט,ב ולחם מצות, וחלת מצת בלולת בשמן, ורקיקי מצות, משחים בשמן; סלת חטים, תעשה אתם.  כט,ג ונתת אותם על-סל אחד, והקרבת אתם בסל; ואת-הפר--ואת, שני האילם.  כט,ד ואת-אהרן ואת-בניו תקריב, אל-פתח אהל מועד; ורחצת אתם, במים.  כט,ה ולקחת את-הבגדים, והלבשת את-אהרן את-הכתנת, ואת מעיל האפד, ואת-האפד ואת-החשן; ואפדת לו, בחשב האפד.  כט,ו ושמת המצנפת, על-ראשו; ונתת את-נזר הקדש, על-המצנפת.  כט,ז ולקחת את-שמן המשחה, ויצקת על-ראשו; ומשחת, אתו.  כט,ח ואת-בניו, תקריב; והלבשתם, כתנת.  כט,ט וחגרת אתם אבנט אהרן ובניו, וחבשת להם מגבעת, והיתה להם כהנה, לחקת עולם; ומלאת יד-אהרן, ויד-בניו.  כט,י והקרבת, את-הפר, לפני, אהל מועד; וסמך אהרן ובניו את-ידיהם, על-ראש הפר.  כט,יא ושחטת את-הפר, לפני יהוה, פתח, אהל מועד.  כט,יב ולקחת מדם הפר, ונתתה על-קרנת המזבח באצבעך; ואת-כל-הדם תשפך, אל-יסוד המזבח.  כט,יג ולקחת, את-כל-החלב המכסה את-הקרב, ואת היתרת על-הכבד, ואת שתי הכלית ואת-החלב אשר עליהן; והקטרת, המזבחה.  כט,יד ואת-בשר הפר, ואת-ערו ואת-פרשו, תשרף באש, מחוץ למחנה:  חטאת, הוא.  כט,טו ואת-האיל האחד, תקח; וסמכו אהרן ובניו, את-ידיהם--על-ראש האיל.  כט,טז ושחטת, את-האיל; ולקחת, את-דמו, וזרקת על-המזבח, סביב.  כט,יז ואת-האיל--תנתח, לנתחיו; ורחצת קרבו וכרעיו, ונתת על-נתחיו ועל-ראשו.  כט,יח והקטרת את-כל-האיל המזבחה, עלה הוא ליהוה; ריח ניחוח, אשה ליהוה הוא.  כט,יט ולקחת, את האיל השני; וסמך אהרן ובניו את-ידיהם, על-ראש האיל.  כט,כ ושחטת את-האיל, ולקחת מדמו ונתתה על-תנוך אזן אהרן ועל-תנוך אזן בניו הימנית, ועל-בהן ידם הימנית, ועל-בהן רגלם הימנית; וזרקת את-הדם על-המזבח, סביב.  כט,כא ולקחת מן-הדם אשר על-המזבח, ומשמן המשחה, והזית על-אהרן ועל-בגדיו, ועל-בניו ועל-בגדי בניו אתו; וקדש הוא ובגדיו, ובניו ובגדי בניו אתו.  כט,כב ולקחת מן-האיל החלב והאליה ואת-החלב המכסה את-הקרב, ואת יתרת הכבד ואת שתי הכלית ואת-החלב אשר עליהן, ואת, שוק הימין:  כי איל מלאים, הוא.  כט,כג וככר לחם אחת, וחלת לחם שמן אחת--ורקיק אחד:  מסל, המצות, אשר, לפני יהוה.  כט,כד ושמת הכל--על כפי אהרן, ועל כפי בניו; והנפת אתם תנופה, לפני יהוה.  כט,כה ולקחת אתם מידם, והקטרת המזבחה על-העלה; לריח ניחוח לפני יהוה, אשה הוא ליהוה.  כט,כו ולקחת את-החזה, מאיל המלאים אשר לאהרן, והנפת אתו תנופה, לפני יהוה; והיה לך, למנה.  כט,כז וקדשת את חזה התנופה, ואת שוק התרומה, אשר הונף, ואשר הורם:  מאיל, המלאים--מאשר לאהרן, ומאשר לבניו.  כט,כח והיה לאהרן ולבניו לחק-עולם, מאת בני ישראל, כי תרומה, הוא; ותרומה יהיה מאת בני-ישראל, מזבחי שלמיהם--תרומתם, ליהוה.  כט,כט ובגדי הקדש אשר לאהרן, יהיו לבניו אחריו, למשחה בהם, ולמלא-בם את-ידם.  כט,ל שבעת ימים, ילבשם הכהן תחתיו--מבניו:  אשר יבא אל-אהל מועד, לשרת בקדש.  כט,לא ואת איל המלאים, תקח; ובשלת את-בשרו, במקם קדש.  כט,לב ואכל אהרן ובניו את-בשר האיל, ואת-הלחם אשר בסל, פתח, אהל מועד.  כט,לג ואכלו אתם אשר כפר בהם, למלא את-ידם לקדש אתם; וזר לא-יאכל, כי-קדש הם.  כט,לד ואם-יותר מבשר המלאים, ומן-הלחם--עד-הבקר:  ושרפת את-הנותר באש, לא יאכל כי-קדש הוא.  כט,לה ועשית לאהרן ולבניו, ככה, ככל אשר-צויתי, אתכה; שבעת ימים, תמלא ידם.  כט,לו ופר חטאת תעשה ליום, על-הכפרים, וחטאת על-המזבח, בכפרך עליו; ומשחת אתו, לקדשו.  כט,לז שבעת ימים, תכפר על-המזבח, וקדשת, אתו; והיה המזבח קדש קדשים, כל-הנגע במזבח יקדש.  

כט,לח וזה, אשר תעשה על-המזבח:  כבשים בני-שנה שנים ליום, תמיד.  כט,לט את-הכבש האחד, תעשה בבקר; ואת הכבש השני, תעשה בין הערבים.  כט,מ ועשרן סלת בלול בשמן כתית, רבע ההין, ונסך, רביעת ההין יין--לכבש, האחד.  כט,מא ואת הכבש השני, תעשה בין הערבים:  כמנחת הבקר וכנסכה, תעשה-לה, לריח ניחח, אשה ליהוה.  כט,מב עלת תמיד לדרתיכם, פתח אהל-מועד לפני יהוה, אשר אועד לכם שמה, לדבר אליך שם.  כט,מג ונעדתי שמה, לבני ישראל; ונקדש, בכבדי.  כט,מד וקדשתי את-אהל מועד, ואת-המזבח; ואת-אהרן ואת-בניו אקדש, לכהן לי.  כט,מה ושכנתי, בתוך בני ישראל; והייתי להם, לאלהים.  כט,מו וידעו, כי אני יהוה אלהיהם, אשר הוצאתי אתם מארץ מצרים, לשכני בתוכם:  אני, יהוה אלהיהם.  

ל,א ועשית מזבח, מקטר קטרת; עצי שטים, תעשה אתו.  ל,ב אמה ארכו ואמה רחבו, רבוע יהיה, ואמתים, קמתו; ממנו, קרנתיו.  ל,ג וצפית אתו זהב טהור, את-גגו ואת-קירתיו סביב--ואת-קרנתיו; ועשית לו זר זהב, סביב.  ל,ד ושתי טבעת זהב תעשה-לו מתחת לזרו, על שתי צלעתיו--תעשה, על-שני צדיו; והיה לבתים לבדים, לשאת אתו בהמה.  ל,ה ועשית את-הבדים, עצי שטים; וצפית אתם, זהב.  ל,ו ונתתה אתו לפני הפרכת, אשר על-ארן העדת--לפני הכפרת, אשר על-העדת, אשר אועד לך, שמה.  ל,ז והקטיר עליו אהרן, קטרת סמים; בבקר בבקר, בהיטיבו את-הנרת--יקטירנה.  ל,ח ובהעלת אהרן את-הנרת בין הערבים, יקטירנה--קטרת תמיד לפני יהוה, לדרתיכם.  ל,ט לא-תעלו עליו קטרת זרה, ועלה ומנחה; ונסך, לא תסכו עליו.  ל,י וכפר אהרן על-קרנתיו, אחת בשנה:  מדם חטאת הכפרים, אחת בשנה יכפר עליו לדרתיכם--קדש-קדשים הוא, ליהוה.  

ל,יא וידבר יהוה, אל-משה לאמר.  ל,יב כי תשא את-ראש בני-ישראל, לפקדיהם, ונתנו איש כפר נפשו ליהוה, בפקד אתם; ולא-יהיה בהם נגף, בפקד אתם.  ל,יג זה יתנו, כל-העבר על-הפקדים--מחצית השקל, בשקל הקדש:  עשרים גרה, השקל--מחצית השקל, תרומה ליהוה.  ל,יד כל, העבר על-הפקדים, מבן עשרים שנה, ומעלה--יתן, תרומת יהוה.  ל,טו העשיר לא-ירבה, והדל לא ימעיט, ממחצית, השקל--לתת את-תרומת יהוה, לכפר על-נפשתיכם.  ל,טז ולקחת את-כסף הכפרים, מאת בני ישראל, ונתת אתו, על-עבדת אהל מועד; והיה לבני ישראל לזכרון לפני יהוה, לכפר על-נפשתיכם.  

ל,יז וידבר יהוה, אל-משה לאמר.  ל,יח ועשית כיור נחשת, וכנו נחשת--לרחצה; ונתת אתו, בין-אהל מועד ובין המזבח, ונתת שמה, מים.  ל,יט ורחצו אהרן ובניו, ממנו, את-ידיהם, ואת-רגליהם.  ל,כ בבאם אל-אהל מועד, ירחצו-מים--ולא ימתו; או בגשתם אל-המזבח לשרת, להקטיר אשה ליהוה.  ל,כא ורחצו ידיהם ורגליהם, ולא ימתו; והיתה להם חק-עולם לו ולזרעו, לדרתם.  

ל,כב וידבר יהוה, אל-משה לאמר.  ל,כג ואתה קח-לך, בשמים ראש, מר-דרור חמש מאות, וקנמן-בשם מחציתו חמשים ומאתים; וקנה-בשם, חמשים ומאתים.  ל,כד וקדה, חמש מאות בשקל הקדש; ושמן זית, הין.  ל,כה ועשית אתו, שמן משחת-קדש--רקח מרקחת, מעשה רקח; שמן משחת-קדש, יהיה.  ל,כו ומשחת בו, את-אהל מועד, ואת, ארון העדת.  ל,כז ואת-השלחן, ואת-כל-כליו, ואת-המנרה, ואת-כליה; ואת, מזבח הקטרת.  ל,כח ואת-מזבח העלה, ואת-כל-כליו; ואת-הכיר, ואת-כנו.  ל,כט וקדשת אתם, והיו קדש קדשים; כל-הנגע בהם, יקדש.  ל,ל ואת-אהרן ואת-בניו, תמשח; וקדשת אתם, לכהן לי.  ל,לא ואל-בני ישראל, תדבר לאמר:  שמן משחת-קדש יהיה זה, לי--לדרתיכם.  ל,לב על-בשר אדם, לא ייסך, ובמתכנתו, לא תעשו כמהו; קדש הוא, קדש יהיה לכם.  ל,לג איש אשר ירקח כמהו, ואשר יתן ממנו על-זר--ונכרת, מעמיו.  

ל,לד ויאמר יהוה אל-משה קח-לך סמים, נטף ושחלת וחלבנה, סמים, ולבנה זכה:  בד בבד, יהיה.  ל,לה ועשית אתה קטרת, רקח מעשה רוקח, ממלח, טהור קדש.  ל,לו ושחקת ממנה, הדק, ונתתה ממנה לפני העדת באהל מועד, אשר אועד לך שמה; קדש קדשים, תהיה לכם.  ל,לז והקטרת, אשר תעשה--במתכנתה, לא תעשו לכם; קדש תהיה לך, ליהוה.  ל,לח איש אשר-יעשה כמוה, להריח בה--ונכרת, מעמיו.  

לא,א וידבר יהוה, אל-משה לאמר.  לא,ב ראה, קראתי בשם, בצלאל בן-אורי בן-חור, למטה יהודה.  לא,ג ואמלא אתו, רוח אלהים, בחכמה ובתבונה ובדעת, ובכל-מלאכה.  לא,ד לחשב, מחשבת; לעשות בזהב ובכסף, ובנחשת.  לא,ה ובחרשת אבן למלאת, ובחרשת עץ; לעשות, בכל-מלאכה.  לא,ו ואני הנה נתתי אתו, את אהליאב בן-אחיסמך למטה-דן, ובלב כל-חכם-לב, נתתי חכמה; ועשו, את כל-אשר צויתך.  לא,ז את אהל מועד, ואת-הארן לעדת, ואת-הכפרת, אשר עליו; ואת, כל-כלי האהל.  לא,ח ואת-השלחן, ואת-כליו, ואת-המנרה הטהרה, ואת-כל-כליה; ואת, מזבח הקטרת.  לא,ט ואת-מזבח העלה, ואת-כל-כליו; ואת-הכיור, ואת-כנו.  לא,י ואת, בגדי השרד; ואת-בגדי הקדש לאהרן הכהן, ואת-בגדי בניו לכהן.  לא,יא ואת שמן המשחה ואת-קטרת הסמים, לקדש:  ככל אשר-צויתך, יעשו.  

לא,יב ויאמר יהוה, אל-משה לאמר.  לא,יג ואתה דבר אל-בני ישראל, לאמר, אך את-שבתתי, תשמרו:  כי אות הוא ביני וביניכם, לדרתיכם--לדעת, כי אני יהוה מקדשכם.  לא,יד ושמרתם, את-השבת, כי קדש הוא, לכם; מחלליה, מות יומת--כי כל-העשה בה מלאכה, ונכרתה הנפש ההוא מקרב עמיה.  לא,טו ששת ימים, יעשה מלאכה, וביום השביעי שבת שבתון קדש, ליהוה; כל-העשה מלאכה ביום השבת, מות יומת.  לא,טז ושמרו בני-ישראל, את-השבת, לעשות את-השבת לדרתם, ברית עולם.  לא,יז ביני, ובין בני ישראל--אות הוא, לעלם:  כי-ששת ימים, עשה יהוה את-השמים ואת-הארץ, וביום השביעי, שבת וינפש.  

לא,יח ויתן אל-משה, ככלתו לדבר אתו בהר סיני, שני, לחת העדת--לחת אבן, כתבים באצבע אלהים.  לב,א וירא העם, כי-בשש משה לרדת מן-ההר; ויקהל העם על-אהרן, ויאמרו אליו קום עשה-לנו אלהים אשר ילכו לפנינו--כי-זה משה האיש אשר העלנו מארץ מצרים, לא ידענו מה-היה לו.  לב,ב ויאמר אלהם, אהרן, פרקו נזמי הזהב, אשר באזני נשיכם בניכם ובנתיכם; והביאו, אלי.  לב,ג ויתפרקו, כל-העם, את-נזמי הזהב, אשר באזניהם; ויביאו, אל-אהרן.  לב,ד ויקח מידם, ויצר אתו בחרט, ויעשהו, עגל מסכה; ויאמרו--אלה אלהיך ישראל, אשר העלוך מארץ מצרים.  לב,ה וירא אהרן, ויבן מזבח לפניו; ויקרא אהרן ויאמר, חג ליהוה מחר.  לב,ו וישכימו, ממחרת, ויעלו עלת, ויגשו שלמים; וישב העם לאכל ושתו, ויקמו לצחק.  

לב,ז וידבר יהוה, אל-משה:  לך-רד--כי שחת עמך, אשר העלית מארץ מצרים.  לב,ח סרו מהר, מן-הדרך אשר צויתם--עשו להם, עגל מסכה; וישתחוו-לו, ויזבחו-לו, ויאמרו, אלה אלהיך ישראל אשר העלוך מארץ מצרים.  לב,ט ויאמר יהוה, אל-משה:  ראיתי את-העם הזה, והנה עם-קשה-ערף הוא.  לב,י ועתה הניחה לי, ויחר-אפי בהם ואכלם; ואעשה אותך, לגוי גדול.  לב,יא ויחל משה, את-פני יהוה אלהיו; ויאמר, למה יהוה יחרה אפך בעמך, אשר הוצאת מארץ מצרים, בכח גדול וביד חזקה.  לב,יב למה יאמרו מצרים לאמר, ברעה הוציאם להרג אתם בהרים, ולכלתם, מעל פני האדמה; שוב מחרון אפך, והנחם על-הרעה לעמך.  לב,יג זכר לאברהם ליצחק ולישראל עבדיך, אשר נשבעת להם בך, ותדבר אלהם, ארבה את-זרעכם ככוכבי השמים; וכל-הארץ הזאת אשר אמרתי, אתן לזרעכם, ונחלו, לעלם.  לב,יד וינחם, יהוה, על-הרעה, אשר דבר לעשות לעמו.  

לב,טו ויפן וירד משה, מן-ההר, ושני לחת העדת, בידו:  לחת, כתבים משני עבריהם--מזה ומזה, הם כתבים.  לב,טז והלחת--מעשה אלהים, המה; והמכתב, מכתב אלהים הוא--חרות, על-הלחת.  לב,יז וישמע יהושע את-קול העם, ברעה; ויאמר, אל-משה, קול מלחמה, במחנה.  לב,יח ויאמר, אין קול ענות גבורה, ואין קול, ענות חלושה; קול ענות, אנכי שמע.  לב,יט ויהי, כאשר קרב אל-המחנה, וירא את-העגל, ומחלת; ויחר-אף משה, וישלך מידו את-הלחת, וישבר אתם, תחת ההר.  לב,כ ויקח את-העגל אשר עשו, וישרף באש, ויטחן, עד אשר-דק; ויזר על-פני המים, וישק את-בני ישראל.  לב,כא ויאמר משה אל-אהרן, מה-עשה לך העם הזה:  כי-הבאת עליו, חטאה גדלה.  לב,כב ויאמר אהרן, אל-יחר אף אדני; אתה ידעת את-העם, כי ברע הוא.  לב,כג ויאמרו לי--עשה-לנו אלהים, אשר ילכו לפנינו:  כי-זה משה האיש, אשר העלנו מארץ מצרים--לא ידענו, מה-היה לו.  לב,כד ואמר להם למי זהב, התפרקו ויתנו-לי; ואשלכהו באש, ויצא העגל הזה.  לב,כה וירא משה את-העם, כי פרע הוא:  כי-פרעה אהרן, לשמצה בקמיהם.  לב,כו ויעמד משה, בשער המחנה, ויאמר, מי ליהוה אלי; ויאספו אליו, כל-בני לוי.  לב,כז ויאמר להם, כה-אמר יהוה אלהי ישראל, שימו איש-חרבו, על-ירכו; עברו ושובו משער לשער, במחנה, והרגו איש-את-אחיו ואיש את-רעהו, ואיש את-קרבו.  לב,כח ויעשו בני-לוי, כדבר משה; ויפל מן-העם ביום ההוא, כשלשת אלפי איש.  לב,כט ויאמר משה, מלאו ידכם היום ליהוה, כי איש בבנו, ובאחיו--ולתת עליכם היום, ברכה.  לב,ל ויהי, ממחרת, ויאמר משה אל-העם, אתם חטאתם חטאה גדלה; ועתה אעלה אל-יהוה, אולי אכפרה בעד חטאתכם.  לב,לא וישב משה אל-יהוה, ויאמר:  אנא, חטא העם הזה חטאה גדלה, ויעשו להם, אלהי זהב.  לב,לב ועתה, אם-תשא חטאתם; ואם-אין--מחני נא, מספרך אשר כתבת.  לב,לג ויאמר יהוה, אל-משה:  מי אשר חטא-לי, אמחנו מספרי.  לב,לד ועתה לך נחה את-העם, אל אשר-דברתי לך--הנה מלאכי, ילך לפניך; וביום פקדי, ופקדתי עלהם חטאתם.  לב,לה ויגף יהוה, את-העם, על אשר עשו את-העגל, אשר עשה אהרן.  

לג,א וידבר יהוה אל-משה, לך עלה מזה--אתה והעם, אשר העלית מארץ מצרים:  אל-הארץ, אשר נשבעתי לאברהם ליצחק וליעקב לאמר, לזרעך, אתננה.  לג,ב ושלחתי לפניך, מלאך; וגרשתי, את-הכנעני האמרי, והחתי והפרזי, החוי והיבוסי.  לג,ג אל-ארץ זבת חלב, ודבש:  כי לא אעלה בקרבך, כי עם-קשה-ערף אתה--פן-אכלך, בדרך.  לג,ד וישמע העם, את-הדבר הרע הזה--ויתאבלו; ולא-שתו איש עדיו, עליו.  לג,ה ויאמר יהוה אל-משה, אמר אל-בני-ישראל אתם עם-קשה-ערף--רגע אחד אעלה בקרבך, וכליתיך; ועתה, הורד עדיך מעליך, ואדעה, מה אעשה-לך.  לג,ו ויתנצלו בני-ישראל את-עדים, מהר חורב.  לג,ז ומשה יקח את-האהל ונטה-לו מחוץ למחנה, הרחק מן-המחנה, וקרא לו, אהל מועד; והיה, כל-מבקש יהוה, יצא אל-אהל מועד, אשר מחוץ למחנה.  לג,ח והיה, כצאת משה אל-האהל, יקומו כל-העם, ונצבו איש פתח אהלו; והביטו אחרי משה, עד-באו האהלה.  לג,ט והיה, כבא משה האהלה, ירד עמוד הענן, ועמד פתח האהל; ודבר, עם-משה.  לג,י וראה כל-העם את-עמוד הענן, עמד פתח האהל; וקם כל-העם והשתחוו, איש פתח אהלו.  לג,יא ודבר יהוה אל-משה פנים אל-פנים, כאשר ידבר איש אל-רעהו; ושב, אל-המחנה, ומשרתו יהושע בן-נון נער, לא ימיש מתוך האהל.  

לג,יב ויאמר משה אל-יהוה, ראה אתה אמר אלי העל את-העם הזה, ואתה לא הודעתני, את אשר-תשלח עמי; ואתה אמרת ידעתיך בשם, וגם-מצאת חן בעיני.  לג,יג ועתה אם-נא מצאתי חן בעיניך, הודעני נא את-דרכך, ואדעך, למען אמצא-חן בעיניך; וראה, כי עמך הגוי הזה.  לג,יד ויאמר:  פני ילכו, והנחתי לך.  לג,טו ויאמר, אליו:  אם-אין פניך הלכים, אל-תעלנו מזה.  לג,טז ובמה יודע אפוא, כי-מצאתי חן בעיניך אני ועמך--הלוא, בלכתך עמנו; ונפלינו, אני ועמך, מכל-העם, אשר על-פני האדמה.  

לג,יז ויאמר יהוה אל-משה, גם את-הדבר הזה אשר דברת אעשה:  כי-מצאת חן בעיני, ואדעך בשם.  לג,יח ויאמר:  הראני נא, את-כבדך.  לג,יט ויאמר, אני אעביר כל-טובי על-פניך, וקראתי בשם יהוה, לפניך; וחנתי את-אשר אחן, ורחמתי את-אשר ארחם.  לג,כ ויאמר, לא תוכל לראת את-פני:  כי לא-יראני האדם, וחי.  לג,כא ויאמר יהוה, הנה מקום אתי; ונצבת, על-הצור.  לג,כב והיה בעבר כבדי, ושמתיך בנקרת הצור; ושכתי כפי עליך, עד-עברי.  לג,כג והסרתי, את-כפי, וראית, את-אחרי; ופני, לא יראו.  

לד,א ויאמר יהוה אל-משה, פסל-לך שני-לחת אבנים כראשנים; וכתבתי, על-הלחת, את-הדברים, אשר היו על-הלחת הראשנים אשר שברת.  לד,ב והיה נכון, לבקר; ועלית בבקר אל-הר סיני, ונצבת לי שם על-ראש ההר.  לד,ג ואיש לא-יעלה עמך, וגם-איש אל-ירא בכל-ההר; גם-הצאן והבקר אל-ירעו, אל-מול ההר ההוא.  לד,ד ויפסל שני-לחת אבנים כראשנים, וישכם משה בבקר ויעל אל-הר סיני, כאשר צוה יהוה, אתו; ויקח בידו, שני לחת אבנים.  לד,ה וירד יהוה בענן, ויתיצב עמו שם; ויקרא בשם, יהוה.  לד,ו ויעבר יהוה על-פניו, ויקרא, יהוה יהוה, אל רחום וחנון--ארך אפים, ורב-חסד ואמת.  לד,ז נצר חסד לאלפים, נשא עון ופשע וחטאה; ונקה, לא ינקה--פקד עון אבות על-בנים ועל-בני בנים, על-שלשים ועל-רבעים.  לד,ח וימהר, משה; ויקד ארצה, וישתחו.  לד,ט ויאמר אם-נא מצאתי חן בעיניך, אדני, ילך-נא אדני, בקרבנו:  כי עם-קשה-ערף הוא, וסלחת לעוננו ולחטאתנו ונחלתנו.  לד,י ויאמר, הנה אנכי כרת ברית, נגד כל-עמך אעשה נפלאת, אשר לא-נבראו בכל-הארץ ובכל-הגוים; וראה כל-העם אשר-אתה בקרבו את-מעשה יהוה, כי-נורא הוא, אשר אני, עשה עמך.  לד,יא שמר-לך--את אשר אנכי, מצוך היום; הנני גרש מפניך, את-האמרי והכנעני, והחתי והפרזי, והחוי והיבוסי.  לד,יב השמר לך, פן-תכרת ברית ליושב הארץ, אשר אתה, בא עליה:  פן-יהיה למוקש, בקרבך.  לד,יג כי את-מזבחתם תתצון, ואת-מצבתם תשברון; ואת-אשריו, תכרתון.  לד,יד כי לא תשתחוה, לאל אחר:  כי יהוה קנא שמו, אל קנא הוא.  לד,טו פן-תכרת ברית, ליושב הארץ; וזנו אחרי אלהיהם, וזבחו לאלהיהם, וקרא לך, ואכלת מזבחו.  לד,טז ולקחת מבנתיו, לבניך; וזנו בנתיו, אחרי אלהיהן, והזנו את-בניך, אחרי אלהיהן.  לד,יז אלהי מסכה, לא תעשה-לך.  לד,יח את-חג המצות, תשמר--שבעת ימים תאכל מצות אשר צויתך, למועד חדש האביב:  כי בחדש האביב, יצאת ממצרים.  לד,יט כל-פטר רחם, לי; וכל-מקנך תזכר, פטר שור ושה.  לד,כ ופטר חמור תפדה בשה, ואם-לא תפדה וערפתו; כל בכור בניך תפדה, ולא-יראו פני ריקם.  לד,כא ששת ימים תעבד, וביום השביעי תשבת; בחריש ובקציר, תשבת.  לד,כב וחג שבעת תעשה לך, בכורי קציר חטים; וחג, האסיף--תקופת, השנה.  לד,כג שלש פעמים, בשנה--יראה, כל-זכורך, את-פני האדן יהוה, אלהי ישראל.  לד,כד כי-אוריש גוים מפניך, והרחבתי את-גבלך; ולא-יחמד איש, את-ארצך, בעלתך לראות את-פני יהוה אלהיך, שלש פעמים בשנה.  לד,כה לא-תשחט על-חמץ, דם-זבחי; ולא-ילין לבקר, זבח חג הפסח.  לד,כו ראשית, בכורי אדמתך, תביא, בית יהוה אלהיך; לא-תבשל גדי, בחלב אמו.  

לד,כז ויאמר יהוה אל-משה, כתב-לך את-הדברים האלה:  כי על-פי הדברים האלה, כרתי אתך ברית--ואת-ישראל.  לד,כח ויהי-שם עם-יהוה, ארבעים יום וארבעים לילה--לחם לא אכל, ומים לא שתה; ויכתב על-הלחת, את דברי הברית--עשרת, הדברים.  לד,כט ויהי, ברדת משה מהר סיני, ושני לחת העדת ביד-משה, ברדתו מן-ההר; ומשה לא-ידע, כי קרן עור פניו--בדברו אתו.  לד,ל וירא אהרן וכל-בני ישראל, את-משה, והנה קרן, עור פניו; וייראו, מגשת אליו.  לד,לא ויקרא אלהם משה, וישבו אליו אהרן וכל-הנשאים בעדה; וידבר משה, אלהם.  לד,לב ואחרי-כן נגשו, כל-בני ישראל; ויצום--את כל-אשר דבר יהוה אתו, בהר סיני.  לד,לג ויכל משה, מדבר אתם; ויתן על-פניו, מסוה.  לד,לד ובבא משה לפני יהוה, לדבר אתו, יסיר את-המסוה, עד-צאתו; ויצא, ודבר אל-בני ישראל, את, אשר יצוה.  לד,לה וראו בני-ישראל, את-פני משה, כי קרן, עור פני משה; והשיב משה את-המסוה על-פניו, עד-באו לדבר אתו.  

לה,א ויקהל משה, את-כל-עדת בני ישראל--ויאמר אלהם:  אלה, הדברים, אשר-צוה יהוה, לעשת אתם.  לה,ב ששת ימים, תעשה מלאכה, וביום השביעי יהיה לכם קדש שבת שבתון, ליהוה; כל-העשה בו מלאכה, יומת.  לה,ג לא-תבערו אש, בכל משבתיכם, ביום, השבת.  

לה,ד ויאמר משה, אל-כל-עדת בני-ישראל לאמר:  זה הדבר, אשר-צוה יהוה לאמר.  לה,ה קחו מאתכם תרומה, ליהוה, כל נדיב לבו, יביאה את תרומת יהוה:  זהב וכסף, ונחשת.  לה,ו ותכלת וארגמן ותולעת שני, ושש ועזים.  לה,ז וערת אילם מאדמים וערת תחשים, ועצי שטים.  לה,ח ושמן, למאור; ובשמים לשמן המשחה, ולקטרת הסמים.  לה,ט ואבני-שהם--ואבני, מלאים:  לאפוד, ולחשן.  לה,י וכל-חכם-לב, בכם, יבאו ויעשו, את כל-אשר צוה יהוה.  לה,יא את-המשכן--את-אהלו, ואת-מכסהו; את-קרסיו, ואת-קרשיו, את-בריחו, את-עמדיו ואת-אדניו.  לה,יב את-הארן ואת-בדיו, את-הכפרת; ואת, פרכת המסך.  לה,יג את-השלחן ואת-בדיו, ואת-כל-כליו; ואת, לחם הפנים.  לה,יד ואת-מנרת המאור ואת-כליה, ואת-נרתיה; ואת, שמן המאור.  לה,טו ואת-מזבח הקטרת, ואת-בדיו, ואת שמן המשחה, ואת קטרת הסמים; ואת-מסך הפתח, לפתח המשכן.  לה,טז את מזבח העלה, ואת-מכבר הנחשת אשר-לו, את-בדיו, ואת-כל-כליו; את-הכיר, ואת-כנו.  לה,יז את קלעי החצר, את-עמדיו ואת-אדניה; ואת, מסך שער החצר.  לה,יח את-יתדת המשכן ואת-יתדת החצר, ואת-מיתריהם.  לה,יט את-בגדי השרד, לשרת בקדש:  את-בגדי הקדש לאהרן הכהן, ואת-בגדי בניו לכהן.  לה,כ ויצאו כל-עדת בני-ישראל, מלפני משה.  לה,כא ויבאו, כל-איש אשר-נשאו לבו; וכל אשר נדבה רוחו אתו, הביאו את-תרומת יהוה למלאכת אהל מועד ולכל-עבדתו, ולבגדי, הקדש.  לה,כב ויבאו האנשים, על-הנשים; כל נדיב לב, הביאו חח ונזם וטבעת וכומז כל-כלי זהב, וכל-איש, אשר הניף תנופת זהב ליהוה.  לה,כג וכל-איש אשר-נמצא אתו, תכלת וארגמן ותולעת שני--ושש ועזים; וערת אילם מאדמים וערת תחשים, הביאו.  לה,כד כל-מרים, תרומת כסף ונחשת, הביאו, את תרומת יהוה; וכל אשר נמצא אתו עצי שטים, לכל-מלאכת העבדה--הביאו.  לה,כה וכל-אשה חכמת-לב, בידיה טוו; ויביאו מטוה, את-התכלת ואת-הארגמן, את-תולעת השני, ואת-השש.  לה,כו וכל-הנשים--אשר נשא לבן אתנה, בחכמה:  טוו, את-העזים.  לה,כז והנשאם הביאו--את אבני השהם, ואת אבני המלאים:  לאפוד, ולחשן.  לה,כח ואת-הבשם, ואת-השמן:  למאור--ולשמן המשחה, ולקטרת הסמים.  לה,כט כל-איש ואשה, אשר נדב לבם אתם, להביא לכל-המלאכה, אשר צוה יהוה לעשות ביד-משה--הביאו בני-ישראל נדבה, ליהוה.  

לה,ל ויאמר משה אל-בני ישראל, ראו קרא יהוה בשם, בצלאל בן-אורי בן-חור, למטה יהודה.  לה,לא וימלא אתו, רוח אלהים, בחכמה בתבונה ובדעת, ובכל-מלאכה.  לה,לב ולחשב, מחשבת--לעשת בזהב ובכסף, ובנחשת.  לה,לג ובחרשת אבן למלאת, ובחרשת עץ; לעשות, בכל-מלאכת מחשבת.  לה,לד ולהורת, נתן בלבו:  הוא, ואהליאב בן-אחיסמך למטה-דן.  לה,לה מלא אתם חכמת-לב, לעשות כל-מלאכת חרש וחשב, ורקם בתכלת ובארגמן בתולעת השני ובשש, וארג; עשי, כל-מלאכה, וחשבי, מחשבת.  לו,א ועשה בצלאל ואהליאב וכל איש חכם-לב, אשר נתן יהוה חכמה ותבונה בהמה, לדעת לעשת, את-כל-מלאכת עבדת הקדש--לכל אשר-צוה, יהוה.  לו,ב ויקרא משה, אל-בצלאל ואל-אהליאב, ואל כל-איש חכם-לב, אשר נתן יהוה חכמה בלבו--כל אשר נשאו לבו, לקרבה אל-המלאכה לעשת אתה.  לו,ג ויקחו מלפני משה, את כל-התרומה אשר הביאו בני ישראל למלאכת עבדת הקדש--לעשת אתה; והם הביאו אליו עוד, נדבה--בבקר בבקר.  לו,ד ויבאו, כל-החכמים, העשים, את כל-מלאכת הקדש--איש-איש ממלאכתו, אשר-המה עשים.  לו,ה ויאמרו אל-משה לאמר, מרבים העם להביא, מדי העבדה למלאכה, אשר-צוה יהוה לעשת אתה.  לו,ו ויצו משה, ויעבירו קול במחנה לאמר, איש ואשה אל-יעשו-עוד מלאכה, לתרומת הקדש; ויכלא העם, מהביא.  לו,ז והמלאכה, היתה דים לכל-המלאכה--לעשות אתה; והותר.  

לו,ח ויעשו כל-חכם-לב בעשי המלאכה, את-המשכן--עשר יריעת:  שש משזר, ותכלת וארגמן ותולעת שני--כרבים מעשה חשב, עשה אתם.  לו,ט ארך היריעה האחת, שמנה ועשרים באמה, ורחב ארבע באמה, היריעה האחת:  מדה אחת, לכל-היריעת.  לו,י ויחבר את-חמש היריעת, אחת אל-אחת; וחמש יריעת חבר, אחת אל-אחת.  לו,יא ויעש ללאת תכלת, על שפת היריעה האחת, מקצה, במחברת; כן עשה, בשפת היריעה, הקיצונה, במחברת השנית.  לו,יב חמשים ללאת, עשה ביריעה האחת, וחמשים ללאת עשה בקצה היריעה, אשר במחברת השנית:  מקבילת, הללאת--אחת, אל-אחת.  לו,יג ויעש, חמשים קרסי זהב; ויחבר את-היריעת אחת אל-אחת, בקרסים, ויהי המשכן, אחד.  

לו,יד ויעש יריעת עזים, לאהל על-המשכן:  עשתי-עשרה יריעת, עשה אתם.  לו,טו ארך היריעה האחת, שלשים באמה, וארבע אמות, רחב היריעה האחת:  מדה אחת, לעשתי עשרה יריעת.  לו,טז ויחבר את-חמש היריעת, לבד; ואת-שש היריעת, לבד.  לו,יז ויעש ללאת חמשים, על שפת היריעה, הקיצנה, במחברת; וחמשים ללאת, עשה על-שפת היריעה, החברת, השנית.  לו,יח ויעש קרסי נחשת, חמשים, לחבר את-האהל, להית אחד.  לו,יט ויעש מכסה לאהל, ערת אילם מאדמים, ומכסה ערת תחשים, מלמעלה.  

לו,כ ויעש את-הקרשים, למשכן, עצי שטים, עמדים.  לו,כא עשר אמת, ארך הקרש; ואמה וחצי האמה, רחב הקרש האחד.  לו,כב שתי ידת, לקרש האחד, משלבת, אחת אל-אחת; כן עשה, לכל קרשי המשכן.  לו,כג ויעש את-הקרשים, למשכן:  עשרים קרשים, לפאת נגב תימנה.  לו,כד וארבעים, אדני-כסף--עשה, תחת עשרים הקרשים:  שני אדנים תחת-הקרש האחד, לשתי ידתיו, ושני אדנים תחת-הקרש האחד, לשתי ידתיו.  לו,כה ולצלע המשכן השנית, לפאת צפון, עשה, עשרים קרשים.  לו,כו וארבעים אדניהם, כסף--שני אדנים, תחת הקרש האחד, ושני אדנים, תחת הקרש האחד.  לו,כז ולירכתי המשכן, ימה, עשה, ששה קרשים.  לו,כח ושני קרשים עשה, למקצעת המשכן--בירכתים.  לו,כט והיו תואמם, מלמטה, ויחדו יהיו תמים אל-ראשו, אל-הטבעת האחת; כן עשה לשניהם, לשני המקצעת.  לו,ל והיו, שמנה קרשים, ואדניהם כסף, ששה עשר אדנים--שני אדנים שני אדנים, תחת הקרש האחד.  לו,לא ויעש בריחי, עצי שטים--חמשה, לקרשי צלע-המשכן האחת.  לו,לב וחמשה בריחם, לקרשי צלע-המשכן השנית; וחמשה בריחם לקרשי המשכן, לירכתים ימה.  לו,לג ויעש, את-הבריח התיכן, לברח בתוך הקרשים, מן-הקצה אל-הקצה.  לו,לד ואת-הקרשים צפה זהב, ואת-טבעתם עשה זהב--בתים, לבריחם; ויצף את-הבריחם, זהב.  לו,לה ויעש, את-הפרכת, תכלת וארגמן ותולעת שני, ושש משזר; מעשה חשב עשה אתה, כרבים.  לו,לו ויעש לה, ארבעה עמודי שטים, ויצפם זהב, וויהם זהב; ויצק להם, ארבעה אדני-כסף.  לו,לז ויעש מסך לפתח האהל, תכלת וארגמן ותולעת שני ושש משזר, מעשה, רקם.  לו,לח ואת-עמודיו חמשה ואת-וויהם, וצפה ראשיהם וחשקיהם זהב; ואדניהם חמשה, נחשת.  

לז,א ויעש בצלאל את-הארן, עצי שטים:  אמתים וחצי ארכו, ואמה וחצי רחבו, ואמה וחצי, קמתו.  לז,ב ויצפהו זהב טהור, מבית ומחוץ; ויעש לו זר זהב, סביב.  לז,ג ויצק לו, ארבע טבעת זהב, על, ארבע פעמתיו; ושתי טבעת, על-צלעו האחת, ושתי טבעת, על-צלעו השנית.  לז,ד ויעש בדי, עצי שטים; ויצף אתם, זהב.  לז,ה ויבא את-הבדים בטבעת, על צלעת הארן, לשאת, את-הארן.  לז,ו ויעש כפרת, זהב טהור:  אמתים וחצי ארכה, ואמה וחצי רחבה.  לז,ז ויעש שני כרבים, זהב; מקשה עשה אתם, משני קצות הכפרת.  לז,ח כרוב-אחד מקצה מזה, וכרוב-אחד מקצה מזה; מן-הכפרת עשה את-הכרבים, משני קצוותו קצותיו.  לז,ט ויהיו הכרבים פרשי כנפים למעלה, סככים בכנפיהם על-הכפרת, ופניהם, איש אל-אחיו; אל-הכפרת--היו, פני הכרבים.  

לז,י ויעש את-השלחן, עצי שטים:  אמתים ארכו ואמה רחבו, ואמה וחצי קמתו.  לז,יא ויצף אתו, זהב טהור; ויעש לו זר זהב, סביב.  לז,יב ויעש לו מסגרת טפח, סביב; ויעש זר-זהב למסגרתו, סביב.  לז,יג ויצק לו, ארבע טבעת זהב; ויתן, את-הטבעת, על ארבע הפאת, אשר לארבע רגליו.  לז,יד לעמת, המסגרת, היו, הטבעת; בתים, לבדים, לשאת, את-השלחן.  לז,טו ויעש את-הבדים עצי שטים, ויצף אתם זהב, לשאת, את-השלחן.  לז,טז ויעש את-הכלים אשר על-השלחן, את-קערתיו ואת-כפתיו ואת מנקיתיו, ואת-הקשות, אשר יסך בהן--זהב, טהור.  

לז,יז ויעש את-המנרה, זהב טהור; מקשה עשה את-המנרה, ירכה וקנה--גביעיה כפתריה ופרחיה, ממנה היו.  לז,יח וששה קנים, יצאים מצדיה:  שלשה קני מנרה, מצדה האחד, ושלשה קני מנרה, מצדה השני.  לז,יט שלשה גבעים משקדים בקנה האחד, כפתר ופרח, ושלשה גבעים משקדים בקנה אחד, כפתר ופרח; כן לששת הקנים, היצאים מן-המנרה.  לז,כ ובמנרה, ארבעה גבעים:  משקדים--כפתריה, ופרחיה.  לז,כא וכפתר תחת שני הקנים ממנה, וכפתר תחת שני הקנים ממנה, וכפתר, תחת-שני הקנים ממנה--לששת, הקנים, היצאים, ממנה.  לז,כב כפתריהם וקנתם, ממנה היו; כלה מקשה אחת, זהב טהור.  לז,כג ויעש את-נרתיה, שבעה; ומלקחיה ומחתתיה, זהב טהור.  לז,כד ככר זהב טהור, עשה אתה, ואת, כל-כליה.  

לז,כה ויעש את-מזבח הקטרת, עצי שטים:  אמה ארכו ואמה רחבו רבוע, ואמתים קמתו--ממנו, היו קרנתיו.  לז,כו ויצף אתו זהב טהור, את-גגו ואת-קירתיו סביב--ואת-קרנתיו; ויעש לו זר זהב, סביב.  לז,כז ושתי טבעת זהב עשה-לו מתחת לזרו, על שתי צלעתיו, על, שני צדיו--לבתים לבדים, לשאת אתו בהם.  לז,כח ויעש את-הבדים, עצי שטים; ויצף אתם, זהב.  לז,כט ויעש את-שמן המשחה, קדש, ואת-קטרת הסמים, טהור--מעשה, רקח.  

לח,א ויעש את-מזבח העלה, עצי שטים:  חמש אמות ארכו וחמש-אמות רחבו, רבוע, ושלש אמות, קמתו.  לח,ב ויעש קרנתיו, על ארבע פנתיו--ממנו, היו קרנתיו; ויצף אתו, נחשת.  לח,ג ויעש את-כל-כלי המזבח, את-הסירת ואת-היעים ואת-המזרקת, את-המזלגת, ואת-המחתת; כל-כליו, עשה נחשת.  לח,ד ויעש למזבח מכבר, מעשה רשת נחשת, תחת כרכבו מלמטה, עד-חציו.  לח,ה ויצק ארבע טבעת, בארבע הקצות--למכבר הנחשת:  בתים, לבדים.  לח,ו ויעש את-הבדים, עצי שטים; ויצף אתם, נחשת.  לח,ז ויבא את-הבדים בטבעת, על צלעת המזבח, לשאת אתו, בהם; נבוב לחת, עשה אתו.  

לח,ח ויעש, את הכיור נחשת, ואת, כנו נחשת--במראת, הצבאת, אשר צבאו, פתח אהל מועד.  

לח,ט ויעש, את-החצר:  לפאת נגב תימנה, קלעי החצר שש משזר, מאה, באמה.  לח,י עמודיהם עשרים, ואדניהם עשרים נחשת; ווי העמודים וחשקיהם, כסף.  לח,יא ולפאת צפון, מאה באמה--עמודיהם עשרים, ואדניהם עשרים נחשת; ווי העמודים וחשקיהם, כסף.  לח,יב ולפאת-ים, קלעים חמשים באמה--עמודיהם עשרה, ואדניהם עשרה; ווי העמדים וחשוקיהם, כסף.  לח,יג ולפאת קדמה מזרחה, חמשים אמה.  לח,יד קלעים חמש-עשרה אמה, אל-הכתף; עמודיהם שלשה, ואדניהם שלשה.  לח,טו ולכתף השנית, מזה ומזה לשער החצר, קלעים, חמש עשרה אמה; עמדיהם שלשה, ואדניהם שלשה.  לח,טז כל-קלעי החצר סביב, שש משזר.  לח,יז והאדנים לעמדים, נחשת, ווי העמודים וחשוקיהם כסף, וצפוי ראשיהם כסף; והם מחשקים כסף, כל עמדי החצר.  לח,יח ומסך שער החצר, מעשה רקם--תכלת וארגמן ותולעת שני, ושש משזר; ועשרים אמה, ארך, וקומה ברחב חמש אמות, לעמת קלעי החצר.  לח,יט ועמדיהם, ארבעה, ואדניהם ארבעה, נחשת; וויהם כסף, וצפוי ראשיהם וחשקיהם כסף.  לח,כ וכל-היתדת למשכן ולחצר, סביב--נחשת.  

לח,כא אלה פקודי המשכן משכן העדת, אשר פקד על-פי משה:  עבדת, הלוים, ביד איתמר, בן-אהרן הכהן.  לח,כב ובצלאל בן-אורי בן-חור, למטה יהודה, עשה, את כל-אשר-צוה יהוה את-משה.  לח,כג ואתו, אהליאב בן-אחיסמך למטה-דן--חרש וחשב; ורקם, בתכלת ובארגמן, ובתולעת השני, ובשש.  

לח,כד כל-הזהב, העשוי למלאכה, בכל, מלאכת הקדש--ויהי זהב התנופה, תשע ועשרים ככר, ושבע מאות ושלשים שקל, בשקל הקדש.  לח,כה וכסף פקודי העדה, מאת ככר; ואלף ושבע מאות וחמשה ושבעים, שקל--בשקל הקדש.  לח,כו בקע, לגלגלת, מחצית השקל, בשקל הקדש--לכל העבר על-הפקדים, מבן עשרים שנה ומעלה, לשש-מאות אלף ושלשת אלפים, וחמש מאות וחמשים.  לח,כז ויהי, מאת ככר הכסף, לצקת את אדני הקדש, ואת אדני הפרכת:  מאת אדנים למאת הככר, ככר לאדן.  לח,כח ואת-האלף ושבע המאות, וחמשה ושבעים, עשה ווים, לעמודים; וצפה ראשיהם, וחשק אתם.  לח,כט ונחשת התנופה, שבעים ככר, ואלפים וארבע-מאות, שקל.  לח,ל ויעש בה, את-אדני פתח אהל מועד, ואת מזבח הנחשת, ואת-מכבר הנחשת אשר-לו; ואת, כל-כלי המזבח.  לח,לא ואת-אדני החצר סביב, ואת-אדני שער החצר; ואת כל-יתדת המשכן ואת-כל-יתדת החצר, סביב.  לט,א ומן-התכלת והארגמן ותולעת השני, עשו בגדי-שרד לשרת בקדש; ויעשו את-בגדי הקדש, אשר לאהרן, כאשר צוה יהוה, את-משה.  

לט,ב ויעש, את-האפד:  זהב, תכלת וארגמן ותולעת שני--ושש משזר.  לט,ג וירקעו את-פחי הזהב, וקצץ פתילם, לעשות בתוך התכלת ובתוך הארגמן, ובתוך תולעת השני ובתוך השש--מעשה, חשב.  לט,ד כתפת עשו-לו, חברת--על-שני קצוותו קצותיו, חבר.  לט,ה וחשב אפדתו אשר עליו, ממנו הוא כמעשהו, זהב תכלת וארגמן ותולעת שני, ושש משזר--כאשר צוה יהוה, את-משה.  

לט,ו ויעשו את-אבני השהם, מסבת משבצת זהב, מפתחת פתוחי חותם, על-שמות בני ישראל.  לט,ז וישם אתם, על כתפת האפד--אבני זכרון, לבני ישראל:  כאשר צוה יהוה, את-משה.  

לט,ח ויעש את-החשן מעשה חשב, כמעשה אפד:  זהב, תכלת וארגמן ותולעת שני--ושש משזר.  לט,ט רבוע היה כפול, עשו את-החשן--זרת ארכו וזרת רחבו, כפול.  לט,י וימלאו-בו--ארבעה, טורי אבן:  טור, אדם פטדה וברקת--הטור, האחד.  לט,יא והטור, השני--נפך ספיר, ויהלם.  לט,יב והטור, השלישי--לשם שבו, ואחלמה.  לט,יג והטור, הרביעי--תרשיש שהם, וישפה:  מוסבת משבצת זהב, במלאתם.  לט,יד והאבנים על-שמת בני-ישראל הנה, שתים עשרה--על-שמתם:  פתוחי חתם איש על-שמו, לשנים עשר שבט.  לט,טו ויעשו על-החשן שרשרת גבלת, מעשה עבת, זהב, טהור.  לט,טז ויעשו, שתי משבצת זהב, ושתי, טבעת זהב; ויתנו, את-שתי הטבעת, על-שני, קצות החשן.  לט,יז ויתנו, שתי העבתת הזהב, על-שתי, הטבעת--על-קצות, החשן.  לט,יח ואת שתי קצות שתי העבתת, נתנו על-שתי המשבצת; ויתנם על-כתפת האפד, אל-מול פניו.  לט,יט ויעשו, שתי טבעת זהב, וישימו, על-שני קצות החשן:  על-שפתו--אשר אל-עבר האפד, ביתה.  לט,כ ויעשו, שתי טבעת זהב, ויתנם על-שתי כתפת האפד מלמטה ממול פניו, לעמת מחברתו--ממעל, לחשב האפד.  לט,כא וירכסו את-החשן מטבעתיו אל-טבעת האפד בפתיל תכלת, להית על-חשב האפד, ולא-יזח החשן, מעל האפד--כאשר צוה יהוה, את-משה.  

לט,כב ויעש את-מעיל האפד, מעשה ארג, כליל, תכלת.  לט,כג ופי-המעיל בתוכו, כפי תחרא; שפה לפיו סביב, לא יקרע.  לט,כד ויעשו, על-שולי המעיל, רמוני, תכלת וארגמן ותולעת שני--משזר.  לט,כה ויעשו פעמני, זהב טהור; ויתנו את-הפעמנים בתוך הרמנים, על-שולי המעיל סביב--בתוך, הרמנים.  לט,כו פעמן ורמן פעמן ורמן, על-שולי המעיל סביב, לשרת, כאשר צוה יהוה את-משה.  

לט,כז ויעשו את-הכתנת שש, מעשה ארג, לאהרן, ולבניו.  לט,כח ואת המצנפת שש, ואת-פארי המגבעת שש, ואת-מכנסי הבד, שש משזר.  לט,כט ואת-האבנט שש משזר, ותכלת וארגמן ותולעת שני--מעשה רקם:  כאשר צוה יהוה, את-משה.  

לט,ל ויעשו את-ציץ נזר-הקדש, זהב טהור; ויכתבו עליו, מכתב פתוחי חותם--קדש, ליהוה.  לט,לא ויתנו עליו פתיל תכלת, לתת על-המצנפת מלמעלה, כאשר צוה יהוה, את-משה.  

לט,לב ותכל--כל-עבדת, משכן אהל מועד; ויעשו, בני ישראל--ככל אשר צוה יהוה את-משה, כן עשו.  

לט,לג ויביאו את-המשכן אל-משה, את-האהל ואת-כל-כליו, קרסיו קרשיו, בריחו ועמדיו ואדניו.  לט,לד ואת-מכסה עורת האילם, המאדמים, ואת-מכסה, ערת התחשים; ואת, פרכת המסך.  לט,לה את-ארון העדת, ואת-בדיו; ואת, הכפרת.  לט,לו את-השלחן, את-כל-כליו, ואת, לחם הפנים.  לט,לז את-המנרה הטהרה את-נרתיה, נרת המערכה--ואת-כל-כליה; ואת, שמן המאור.  לט,לח ואת, מזבח הזהב, ואת שמן המשחה, ואת קטרת הסמים; ואת, מסך פתח האהל.  לט,לט את מזבח הנחשת, ואת-מכבר הנחשת אשר-לו, את-בדיו, ואת-כל-כליו; את-הכיר, ואת-כנו.  לט,מ את קלעי החצר את-עמדיה ואת-אדניה, ואת-המסך לשער החצר, את-מיתריו, ויתדתיה; ואת, כל-כלי עבדת המשכן--לאהל מועד.  לט,מא את-בגדי השרד, לשרת בקדש; את-בגדי הקדש לאהרן הכהן, ואת-בגדי בניו לכהן.  לט,מב ככל אשר-צוה יהוה, את-משה:  כן עשו בני ישראל, את כל-העבדה.  לט,מג וירא משה את-כל-המלאכה, והנה עשו אתה--כאשר צוה יהוה, כן עשו; ויברך אתם, משה.  

מ,א וידבר יהוה, אל-משה לאמר.  מ,ב ביום-החדש הראשון, באחד לחדש, תקים, את-משכן אהל מועד.  מ,ג ושמת שם, את ארון העדות; וסכת על-הארן, את-הפרכת.  מ,ד והבאת, את-השלחן, וערכת, את-ערכו; והבאת, את-המנרה, והעלית, את-נרתיה.  מ,ה ונתתה את-מזבח הזהב, לקטרת, לפני, ארון העדת; ושמת את-מסך הפתח, למשכן.  מ,ו ונתתה, את מזבח העלה, לפני, פתח משכן אהל-מועד.  מ,ז ונתת, את-הכיר, בין-אהל מועד, ובין המזבח; ונתת שם, מים.  מ,ח ושמת את-החצר, סביב; ונתת, את-מסך שער החצר.  מ,ט ולקחת את-שמן המשחה, ומשחת את-המשכן ואת-כל-אשר-בו; וקדשת אתו ואת-כל-כליו, והיה קדש.  מ,י ומשחת את-מזבח העלה, ואת-כל-כליו; וקדשת, את-המזבח, והיה המזבח, קדש קדשים.  מ,יא ומשחת את-הכיר, ואת-כנו; וקדשת, אתו.  מ,יב והקרבת את-אהרן ואת-בניו, אל-פתח אהל מועד; ורחצת אתם, במים.  מ,יג והלבשת, את-אהרן, את, בגדי הקדש; ומשחת אתו וקדשת אתו, וכהן לי.  מ,יד ואת-בניו, תקריב; והלבשת אתם, כתנת.  מ,טו ומשחת אתם, כאשר משחת את-אביהם, וכהנו, לי; והיתה להית להם משחתם, לכהנת עולם--לדרתם.  מ,טז ויעש, משה:  ככל אשר צוה יהוה, אתו--כן עשה.  

מ,יז ויהי בחדש הראשון, בשנה השנית--באחד לחדש:  הוקם, המשכן.  מ,יח ויקם משה את-המשכן, ויתן את-אדניו, וישם את-קרשיו, ויתן את-בריחיו; ויקם, את-עמודיו.  מ,יט ויפרש את-האהל, על-המשכן, וישם את-מכסה האהל עליו, מלמעלה--כאשר צוה יהוה, את-משה.  

מ,כ ויקח ויתן את-העדת, אל-הארן, וישם את-הבדים, על-הארן; ויתן את-הכפרת על-הארן, מלמעלה.  מ,כא ויבא את-הארן, אל-המשכן, וישם את פרכת המסך, ויסך על ארון העדות--כאשר צוה יהוה, את-משה.  

מ,כב ויתן את-השלחן באהל מועד, על ירך המשכן צפנה, מחוץ, לפרכת.  מ,כג ויערך עליו ערך לחם, לפני יהוה--כאשר צוה יהוה, את-משה.  

מ,כד וישם את-המנרה באהל מועד, נכח השלחן, על ירך המשכן, נגבה.  מ,כה ויעל הנרת, לפני יהוה--כאשר צוה יהוה, את-משה.  

מ,כו וישם את-מזבח הזהב, באהל מועד, לפני, הפרכת.  מ,כז ויקטר עליו, קטרת סמים--כאשר צוה יהוה, את-משה.  

מ,כח וישם את-מסך הפתח, למשכן.  מ,כט ואת, מזבח העלה, שם, פתח משכן אהל-מועד; ויעל עליו, את-העלה ואת-המנחה--כאשר צוה יהוה, את-משה.  

מ,ל וישם, את-הכיר, בין-אהל מועד, ובין המזבח; ויתן שמה מים, לרחצה.  מ,לא ורחצו ממנו, משה ואהרן ובניו, את-ידיהם, ואת-רגליהם.  מ,לב בבאם אל-אהל מועד, ובקרבתם אל-המזבח--ירחצו:  כאשר צוה יהוה, את-משה.  

מ,לג ויקם את-החצר, סביב למשכן ולמזבח, ויתן, את-מסך שער החצר; ויכל משה, את-המלאכה.  

מ,לד ויכס הענן, את-אהל מועד; וכבוד יהוה, מלא את-המשכן.  מ,לה ולא-יכל משה, לבוא אל-אהל מועד--כי-שכן עליו, הענן; וכבוד יהוה, מלא את-המשכן.  מ,לו ובהעלות הענן מעל המשכן, יסעו בני ישראל, בכל, מסעיהם.  מ,לז ואם-לא יעלה, הענן--ולא יסעו, עד-יום העלתו.  מ,לח כי ענן יהוה על-המשכן, יומם, ואש, תהיה לילה בו--לעיני כל-בית-ישראל, בכל-מסעיהם. 

[ויקרא].
א,א ויקרא, אל-משה; וידבר יהוה אליו, מאהל מועד לאמר.  א,ב דבר אל-בני ישראל, ואמרת אלהם, אדם כי-יקריב מכם קרבן, ליהוה--מן-הבהמה, מן-הבקר ומן-הצאן, תקריבו, את-קרבנכם.  א,ג אם-עלה קרבנו מן-הבקר, זכר תמים יקריבנו; אל-פתח אהל מועד, יקריב אתו, לרצנו, לפני יהוה.  א,ד וסמך ידו, על ראש העלה; ונרצה לו, לכפר עליו.  א,ה ושחט את-בן הבקר, לפני יהוה; והקריבו בני אהרן הכהנים, את-הדם, וזרקו את-הדם על-המזבח סביב, אשר-פתח אהל מועד.  א,ו והפשיט, את-העלה; ונתח אתה, לנתחיה.  א,ז ונתנו בני אהרן הכהן, אש--על-המזבח; וערכו עצים, על-האש.  א,ח וערכו, בני אהרן הכהנים, את הנתחים, את-הראש ואת-הפדר--על-העצים אשר על-האש, אשר על-המזבח.  א,ט וקרבו וכרעיו, ירחץ במים; והקטיר הכהן את-הכל המזבחה, עלה אשה ריח-ניחוח ליהוה.  

א,י ואם-מן-הצאן קרבנו מן-הכשבים או מן-העזים, לעלה--זכר תמים, יקריבנו.  א,יא ושחט אתו על ירך המזבח, צפנה--לפני יהוה; וזרקו בני אהרן הכהנים את-דמו, על-המזבח--סביב.  א,יב ונתח אתו לנתחיו, ואת-ראשו ואת-פדרו; וערך הכהן, אתם, על-העצים אשר על-האש, אשר על-המזבח.  א,יג והקרב והכרעים, ירחץ במים; והקריב הכהן את-הכל, והקטיר המזבחה--עלה הוא אשה ריח ניחח, ליהוה.  

א,יד ואם מן-העוף עלה קרבנו, ליהוה:  והקריב מן-התרים, או מן-בני היונה--את-קרבנו.  א,טו והקריבו הכהן, אל-המזבח, ומלק את-ראשו, והקטיר המזבחה; ונמצה דמו, על קיר המזבח.  א,טז והסיר את-מראתו, בנצתה; והשליך אתה אצל המזבח, קדמה--אל-מקום, הדשן.  א,יז ושסע אתו בכנפיו, לא יבדיל, והקטיר אתו הכהן המזבחה, על-העצים אשר על-האש:  עלה הוא, אשה ריח ניחח--ליהוה.  

ב,א ונפש, כי-תקריב קרבן מנחה ליהוה--סלת, יהיה קרבנו; ויצק עליה שמן, ונתן עליה לבנה.  ב,ב והביאה, אל-בני אהרן הכהנים, וקמץ משם מלא קמצו מסלתה ומשמנה, על כל-לבנתה; והקטיר הכהן את-אזכרתה, המזבחה--אשה ריח ניחח, ליהוה.  ב,ג והנותרת, מן-המנחה--לאהרן, ולבניו:  קדש קדשים, מאשי יהוה.  

ב,ד וכי תקרב קרבן מנחה, מאפה תנור--סלת חלות מצת בלולת בשמן, ורקיקי מצות משחים בשמן.  

ב,ה ואם-מנחה על-המחבת, קרבנך--סלת בלולה בשמן, מצה תהיה.  ב,ו פתות אתה פתים, ויצקת עליה שמן; מנחה, הוא.  

ב,ז ואם-מנחת מרחשת, קרבנך--סלת בשמן, תעשה.  ב,ח והבאת את-המנחה, אשר יעשה מאלה--ליהוה; והקריבה, אל-הכהן, והגישה, אל-המזבח.  ב,ט והרים הכהן מן-המנחה את-אזכרתה, והקטיר המזבחה--אשה ריח ניחח, ליהוה.  ב,י והנותרת, מן-המנחה--לאהרן, ולבניו:  קדש קדשים, מאשי יהוה.  ב,יא כל-המנחה, אשר תקריבו ליהוה--לא תעשה, חמץ:  כי כל-שאר וכל-דבש, לא-תקטירו ממנו אשה ליהוה.  ב,יב קרבן ראשית תקריבו אתם, ליהוה; ואל-המזבח לא-יעלו, לריח ניחח.  ב,יג וכל-קרבן מנחתך, במלח תמלח, ולא תשבית מלח ברית אלהיך, מעל מנחתך; על כל-קרבנך, תקריב מלח.  

ב,יד ואם-תקריב מנחת בכורים, ליהוה--אביב קלוי באש, גרש כרמל, תקריב, את מנחת בכוריך.  ב,טו ונתת עליה שמן, ושמת עליה לבנה; מנחה, הוא.  ב,טז והקטיר הכהן את-אזכרתה, מגרשה ומשמנה, על, כל-לבנתה--אשה, ליהוה.  

ג,א ואם-זבח שלמים, קרבנו--אם מן-הבקר, הוא מקריב, אם-זכר אם-נקבה, תמים יקריבנו לפני יהוה.  ג,ב וסמך ידו, על-ראש קרבנו, ושחטו, פתח אהל מועד; וזרקו בני אהרן הכהנים את-הדם, על-המזבח--סביב.  ג,ג והקריב מזבח השלמים, אשה ליהוה--את-החלב, המכסה את-הקרב, ואת כל-החלב, אשר על-הקרב.  ג,ד ואת, שתי הכלית, ואת-החלב אשר עלהן, אשר על-הכסלים; ואת-היתרת, על-הכבד, על-הכליות, יסירנה.  ג,ה והקטירו אתו בני-אהרן, המזבחה, על-העלה, אשר על-העצים אשר על-האש--אשה ריח ניחח, ליהוה.  

ג,ו ואם-מן-הצאן קרבנו לזבח שלמים, ליהוה--זכר או נקבה, תמים יקריבנו.  ג,ז אם-כשב הוא-מקריב, את-קרבנו--והקריב אתו, לפני יהוה.  ג,ח וסמך את-ידו, על-ראש קרבנו, ושחט אתו, לפני אהל מועד; וזרקו בני אהרן את-דמו, על-המזבח--סביב.  ג,ט והקריב מזבח השלמים, אשה ליהוה--חלבו האליה תמימה, לעמת העצה יסירנה; ואת-החלב, המכסה את-הקרב, ואת כל-החלב, אשר על-הקרב.  ג,י ואת, שתי הכלית, ואת-החלב אשר עלהן, אשר על-הכסלים; ואת-היתרת, על-הכבד, על-הכלית, יסירנה.  ג,יא והקטירו הכהן, המזבחה--לחם אשה, ליהוה.  

ג,יב ואם עז, קרבנו--והקריבו, לפני יהוה.  ג,יג וסמך את-ידו, על-ראשו, ושחט אתו, לפני אהל מועד; וזרקו בני אהרן את-דמו, על-המזבח--סביב.  ג,יד והקריב ממנו קרבנו, אשה ליהוה--את-החלב, המכסה את-הקרב, ואת כל-החלב, אשר על-הקרב.  ג,טו ואת, שתי הכלית, ואת-החלב אשר עלהן, אשר על-הכסלים; ואת-היתרת, על-הכבד, על-הכלית, יסירנה.  ג,טז והקטירם הכהן, המזבחה--לחם אשה לריח ניחח, כל-חלב ליהוה.  ג,יז חקת עולם לדרתיכם, בכל מושבתיכם--כל-חלב וכל-דם, לא תאכלו.  

ד,א וידבר יהוה, אל-משה לאמר.  ד,ב דבר אל-בני ישראל, לאמר--נפש כי-תחטא בשגגה מכל מצות יהוה, אשר לא תעשינה; ועשה, מאחת מהנה.  ד,ג אם הכהן המשיח יחטא, לאשמת העם:  והקריב על חטאתו אשר חטא פר בן-בקר תמים, ליהוה--לחטאת.  ד,ד והביא את-הפר, אל-פתח אהל מועד--לפני יהוה; וסמך את-ידו על-ראש הפר, ושחט את-הפר לפני יהוה.  ד,ה ולקח הכהן המשיח, מדם הפר; והביא אתו, אל-אהל מועד.  ד,ו וטבל הכהן את-אצבעו, בדם; והזה מן-הדם שבע פעמים, לפני יהוה, את-פני, פרכת הקדש.  ד,ז ונתן הכהן מן-הדם על-קרנות מזבח קטרת הסמים, לפני יהוה, אשר, באהל מועד; ואת כל-דם הפר, ישפך אל-יסוד מזבח העלה, אשר-פתח, אהל מועד.  ד,ח ואת-כל-חלב פר החטאת, ירים ממנו--את-החלב, המכסה על-הקרב, ואת כל-החלב, אשר על-הקרב.  ד,ט ואת, שתי הכלית, ואת-החלב אשר עליהן, אשר על-הכסלים; ואת-היתרת, על-הכבד, על-הכליות, יסירנה.  ד,י כאשר יורם, משור זבח השלמים; והקטירם, הכהן, על, מזבח העלה.  ד,יא ואת-עור הפר ואת-כל-בשרו, על-ראשו ועל-כרעיו; וקרבו, ופרשו.  ד,יב והוציא את-כל-הפר אל-מחוץ למחנה אל-מקום טהור, אל-שפך הדשן, ושרף אתו על-עצים, באש; על-שפך הדשן, ישרף.  

ד,יג ואם כל-עדת ישראל, ישגו, ונעלם דבר, מעיני הקהל; ועשו אחת מכל-מצות יהוה, אשר לא-תעשינה--ואשמו.  ד,יד ונודעה, החטאת, אשר חטאו, עליה--והקריבו הקהל פר בן-בקר, לחטאת, והביאו אתו, לפני אהל מועד.  ד,טו וסמכו זקני העדה את-ידיהם, על-ראש הפר--לפני יהוה; ושחט את-הפר, לפני יהוה.  ד,טז והביא הכהן המשיח, מדם הפר, אל-אהל, מועד.  ד,יז וטבל הכהן אצבעו, מן-הדם; והזה שבע פעמים, לפני יהוה, את, פני הפרכת.  ד,יח ומן-הדם יתן על-קרנת המזבח, אשר לפני יהוה, אשר, באהל מועד; ואת כל-הדם, ישפך אל-יסוד מזבח העלה, אשר-פתח, אהל מועד.  ד,יט ואת כל-חלבו, ירים ממנו; והקטיר, המזבחה.  ד,כ ועשה לפר--כאשר עשה לפר החטאת, כן יעשה-לו; וכפר עלהם הכהן, ונסלח להם.  ד,כא והוציא את-הפר, אל-מחוץ למחנה, ושרף אתו, כאשר שרף את הפר הראשון:  חטאת הקהל, הוא.  

ד,כב אשר נשיא, יחטא; ועשה אחת מכל-מצות יהוה אלהיו אשר לא-תעשינה, בשגגה--ואשם.  ד,כג או-הודע אליו חטאתו, אשר חטא בה--והביא את-קרבנו שעיר עזים, זכר תמים.  ד,כד וסמך ידו, על-ראש השעיר, ושחט אתו במקום אשר-ישחט את-העלה, לפני יהוה; חטאת, הוא.  ד,כה ולקח הכהן מדם החטאת, באצבעו, ונתן, על-קרנת מזבח העלה; ואת-דמו ישפך, אל-יסוד מזבח העלה.  ד,כו ואת-כל-חלבו יקטיר המזבחה, כחלב זבח השלמים; וכפר עליו הכהן מחטאתו, ונסלח לו.  

ד,כז ואם-נפש אחת תחטא בשגגה, מעם הארץ:  בעשתה אחת ממצות יהוה, אשר לא-תעשינה--ואשם.  ד,כח או הודע אליו, חטאתו אשר חטא--והביא קרבנו שעירת עזים, תמימה נקבה, על-חטאתו, אשר חטא.  ד,כט וסמך, את-ידו, על, ראש החטאת; ושחט, את-החטאת, במקום, העלה.  ד,ל ולקח הכהן מדמה, באצבעו, ונתן, על-קרנת מזבח העלה; ואת-כל-דמה ישפך, אל-יסוד המזבח.  ד,לא ואת-כל-חלבה יסיר, כאשר הוסר חלב מעל זבח השלמים, והקטיר הכהן המזבחה, לריח ניחח ליהוה; וכפר עליו הכהן, ונסלח לו.  

ד,לב ואם-כבש יביא קרבנו, לחטאת--נקבה תמימה, יביאנה.  ד,לג וסמך, את-ידו, על, ראש החטאת; ושחט אתה, לחטאת, במקום, אשר ישחט את-העלה.  ד,לד ולקח הכהן מדם החטאת, באצבעו, ונתן, על-קרנת מזבח העלה; ואת-כל-דמה ישפך, אל-יסוד המזבח.  ד,לה ואת-כל-חלבה יסיר, כאשר יוסר חלב-הכשב מזבח השלמים, והקטיר הכהן אתם המזבחה, על אשי יהוה; וכפר עליו הכהן על-חטאתו אשר-חטא, ונסלח לו.  

ה,א ונפש כי-תחטא, ושמעה קול אלה, והוא עד, או ראה או ידע; אם-לוא יגיד, ונשא עונו.  ה,ב או נפש, אשר תגע בכל-דבר טמא, או בנבלת חיה טמאה או בנבלת בהמה טמאה, או בנבלת שרץ טמא; ונעלם ממנו, והוא טמא ואשם.  ה,ג או כי יגע, בטמאת אדם, לכל טמאתו, אשר יטמא בה; ונעלם ממנו, והוא ידע ואשם.  ה,ד או נפש כי תשבע לבטא בשפתים להרע או להיטיב, לכל אשר יבטא האדם בשבעה--ונעלם ממנו; והוא-ידע ואשם, לאחת מאלה.  ה,ה והיה כי-יאשם, לאחת מאלה:  והתודה--אשר חטא, עליה.  ה,ו והביא את-אשמו ליהוה על חטאתו אשר חטא נקבה מן-הצאן כשבה, או-שעירת עזים--לחטאת; וכפר עליו הכהן, מחטאתו.  ה,ז ואם-לא תגיע ידו, די שה--והביא את-אשמו אשר חטא שתי תרים או-שני בני-יונה, ליהוה:  אחד לחטאת, ואחד לעלה.  ה,ח והביא אתם אל-הכהן, והקריב את-אשר לחטאת ראשונה; ומלק את-ראשו ממול ערפו, ולא יבדיל.  ה,ט והזה מדם החטאת, על-קיר המזבח, והנשאר בדם, ימצה אל-יסוד המזבח; חטאת, הוא.  ה,י ואת-השני יעשה עלה, כמשפט; וכפר עליו הכהן מחטאתו אשר-חטא, ונסלח לו.  

ה,יא ואם-לא תשיג ידו לשתי תרים, או לשני בני-יונה--והביא את-קרבנו אשר חטא עשירת האפה סלת, לחטאת; לא-ישים עליה שמן, ולא-יתן עליה לבנה--כי חטאת, הוא.  ה,יב והביאה, אל-הכהן, וקמץ הכהן ממנה מלוא קמצו את-אזכרתה והקטיר המזבחה, על אשי יהוה; חטאת, הוא.  ה,יג וכפר עליו הכהן על-חטאתו אשר-חטא, מאחת מאלה--ונסלח לו; והיתה לכהן, כמנחה.  

ה,יד וידבר יהוה, אל-משה לאמר.  ה,טו נפש, כי-תמעל מעל, וחטאה בשגגה, מקדשי יהוה:  והביא את-אשמו ליהוה איל תמים מן-הצאן, בערכך כסף-שקלים בשקל-הקדש--לאשם.  ה,טז ואת אשר חטא מן-הקדש ישלם, ואת-חמישתו יוסף עליו, ונתן אתו, לכהן; והכהן, יכפר עליו באיל האשם--ונסלח לו.  

ה,יז ואם-נפש, כי תחטא, ועשתה אחת מכל-מצות יהוה, אשר לא תעשינה; ולא-ידע ואשם, ונשא עונו.  ה,יח והביא איל תמים מן-הצאן, בערכך לאשם--אל-הכהן; וכפר עליו הכהן על שגגתו אשר-שגג, והוא לא-ידע--ונסלח לו.  ה,יט אשם, הוא:  אשם אשם, ליהוה.  

ה,כ וידבר יהוה, אל-משה לאמר.  ה,כא נפש כי תחטא, ומעלה מעל ביהוה; וכחש בעמיתו בפקדון, או-בתשומת יד או בגזל, או, עשק את-עמיתו.  ה,כב או-מצא אבדה וכחש בה, ונשבע על-שקר; על-אחת, מכל אשר-יעשה האדם--לחטא בהנה.  ה,כג והיה, כי-יחטא ואשם--והשיב את-הגזלה אשר גזל או את-העשק אשר עשק, או את-הפקדון אשר הפקד אתו; או את-האבדה, אשר מצא.  ה,כד או מכל אשר-ישבע עליו, לשקר--ושלם אתו בראשו, וחמשתיו יסף עליו:  לאשר הוא לו יתננו, ביום אשמתו.  ה,כה ואת-אשמו יביא, ליהוה, איל תמים מן-הצאן בערכך לאשם, אל-הכהן.  ה,כו וכפר עליו הכהן לפני יהוה, ונסלח לו, על-אחת מכל אשר-יעשה, לאשמה בה.  

ו,א וידבר יהוה, אל-משה לאמר.  ו,ב צו את-אהרן ואת-בניו לאמר, זאת תורת העלה:  הוא העלה על מוקדה על-המזבח כל-הלילה, עד-הבקר, ואש המזבח, תוקד בו.  ו,ג ולבש הכהן מדו בד, ומכנסי-בד ילבש על-בשרו, והרים את-הדשן אשר תאכל האש את-העלה, על-המזבח; ושמו, אצל המזבח.  ו,ד ופשט, את-בגדיו, ולבש, בגדים אחרים; והוציא את-הדשן אל-מחוץ למחנה, אל-מקום טהור.  ו,ה והאש על-המזבח תוקד-בו לא תכבה, ובער עליה הכהן עצים בבקר בבקר; וערך עליה העלה, והקטיר עליה חלבי השלמים.  ו,ו אש, תמיד תוקד על-המזבח--לא תכבה.  

ו,ז וזאת תורת, המנחה:  הקרב אתה בני-אהרן לפני יהוה, אל-פני המזבח.  ו,ח והרים ממנו בקמצו, מסלת המנחה ומשמנה, ואת כל-הלבנה, אשר על-המנחה; והקטיר המזבח, ריח ניחח אזכרתה--ליהוה.  ו,ט והנותרת ממנה, יאכלו אהרן ובניו; מצות תאכל במקום קדש, בחצר אהל-מועד יאכלוה.  ו,י לא תאפה חמץ, חלקם נתתי אתה מאשי; קדש קדשים הוא, כחטאת וכאשם.  ו,יא כל-זכר בבני אהרן, יאכלנה--חק-עולם לדרתיכם, מאשי יהוה; כל אשר-יגע בהם, יקדש.  

ו,יב וידבר יהוה, אל-משה לאמר.  ו,יג זה קרבן אהרן ובניו אשר-יקריבו ליהוה, ביום המשח אתו--עשירת האפה סלת מנחה, תמיד:  מחציתה בבקר, ומחציתה בערב.  ו,יד על-מחבת, בשמן תעשה--מרבכת תביאנה; תפיני מנחת פתים, תקריב ריח-ניחח ליהוה.  ו,טו והכהן המשיח תחתיו מבניו, יעשה אתה; חק-עולם, ליהוה כליל תקטר.  ו,טז וכל-מנחת כהן כליל תהיה, לא תאכל.  

ו,יז וידבר יהוה, אל-משה לאמר.  ו,יח דבר אל-אהרן ואל-בניו לאמר, זאת תורת החטאת:  במקום אשר תשחט העלה תשחט החטאת, לפני יהוה--קדש קדשים, הוא.  ו,יט הכהן המחטא אתה, יאכלנה; במקום קדש תאכל, בחצר אהל מועד.  ו,כ כל אשר-יגע בבשרה, יקדש; ואשר יזה מדמה, על-הבגד--אשר יזה עליה, תכבס במקום קדש.  ו,כא וכלי-חרש אשר תבשל-בו, ישבר; ואם-בכלי נחשת בשלה, ומרק ושטף במים.  ו,כב כל-זכר בכהנים, יאכל אתה; קדש קדשים, הוא.  ו,כג וכל-חטאת אשר יובא מדמה אל-אהל מועד, לכפר בקדש--לא תאכל; באש, תשרף.  

ז,א וזאת תורת, האשם:  קדש קדשים, הוא.  ז,ב במקום, אשר ישחטו את-העלה, ישחטו, את-האשם; ואת-דמו יזרק על-המזבח, סביב.  ז,ג ואת כל-חלבו, יקריב ממנו--את, האליה, ואת-החלב, המכסה את-הקרב.  ז,ד ואת, שתי הכלית, ואת-החלב אשר עליהן, אשר על-הכסלים; ואת-היתרת, על-הכבד, על-הכלית, יסירנה.  ז,ה והקטיר אתם הכהן המזבחה, אשה ליהוה; אשם, הוא.  ז,ו כל-זכר בכהנים, יאכלנו; במקום קדוש יאכל, קדש קדשים הוא.  ז,ז כחטאת, כאשם--תורה אחת, להם; הכהן אשר יכפר-בו, לו יהיה.  ז,ח והכהן--המקריב, את-עלת איש:  עור העלה אשר הקריב, לכהן לו יהיה.  ז,ט וכל-מנחה, אשר תאפה בתנור, וכל-נעשה במרחשת, ועל-מחבת--לכהן המקריב אתה, לו תהיה.  ז,י וכל-מנחה בלולה-בשמן, וחרבה--לכל-בני אהרן תהיה, איש כאחיו.  

ז,יא וזאת תורת, זבח השלמים, אשר יקריב, ליהוה.  ז,יב אם על-תודה, יקריבנו--והקריב על-זבח התודה חלות מצות בלולת בשמן, ורקיקי מצות משחים בשמן; וסלת מרבכת, חלת בלולת בשמן.  ז,יג על-חלת לחם חמץ, יקריב קרבנו, על-זבח, תודת שלמיו.  ז,יד והקריב ממנו אחד מכל-קרבן, תרומה ליהוה; לכהן, הזרק את-דם השלמים--לו יהיה.  ז,טו ובשר, זבח תודת שלמיו--ביום קרבנו, יאכל:  לא-יניח ממנו, עד-בקר.  ז,טז ואם-נדר או נדבה, זבח קרבנו--ביום הקריבו את-זבחו, יאכל; וממחרת, והנותר ממנו יאכל.  ז,יז והנותר, מבשר הזבח--ביום, השלישי, באש, ישרף.  ז,יח ואם האכל יאכל מבשר-זבח שלמיו ביום השלישי, לא ירצה--המקריב אתו לא יחשב לו, פגול יהיה; והנפש האכלת ממנו, עונה תשא.  ז,יט והבשר אשר-יגע בכל-טמא, לא יאכל--באש, ישרף; והבשר--כל-טהור, יאכל בשר.  ז,כ והנפש אשר-תאכל בשר, מזבח השלמים אשר ליהוה, וטמאתו, עליו--ונכרתה הנפש ההוא, מעמיה.  ז,כא ונפש כי-תגע בכל-טמא, בטמאת אדם או בבהמה טמאה או בכל-שקץ טמא, ואכל מבשר-זבח השלמים, אשר ליהוה--ונכרתה הנפש ההוא, מעמיה.  

ז,כב וידבר יהוה, אל-משה לאמר.  ז,כג דבר אל-בני ישראל, לאמר:  כל-חלב שור וכשב, ועז--לא תאכלו.  ז,כד וחלב נבלה וחלב טרפה, יעשה לכל-מלאכה; ואכל, לא תאכלהו.  ז,כה כי, כל-אכל חלב, מן-הבהמה, אשר יקריב ממנה אשה ליהוה--ונכרתה הנפש האכלת, מעמיה.  ז,כו וכל-דם לא תאכלו, בכל מושבתיכם, לעוף, ולבהמה.  ז,כז כל-נפש, אשר-תאכל כל-דם--ונכרתה הנפש ההוא, מעמיה.  ז,כח וידבר יהוה, אל-משה לאמר.  ז,כט דבר אל-בני ישראל, לאמר:  המקריב את-זבח שלמיו, ליהוה--יביא את-קרבנו ליהוה, מזבח שלמיו.  ז,ל ידיו תביאינה, את אשי יהוה; את-החלב על-החזה, יביאנו--את החזה להניף אתו תנופה, לפני יהוה.  ז,לא והקטיר הכהן את-החלב, המזבחה; והיה, החזה, לאהרן, ולבניו.  ז,לב ואת שוק הימין, תתנו תרומה לכהן, מזבחי, שלמיכם.  ז,לג המקריב את-דם השלמים, ואת-החלב--מבני אהרן:  לו תהיה שוק הימין, למנה.  ז,לד כי את-חזה התנופה ואת שוק התרומה, לקחתי מאת בני-ישראל, מזבחי, שלמיהם; ואתן אתם לאהרן הכהן ולבניו, לחק-עולם, מאת, בני ישראל.  ז,לה זאת משחת אהרן ומשחת בניו, מאשי יהוה, ביום הקריב אתם, לכהן ליהוה.  ז,לו אשר צוה יהוה לתת להם, ביום משחו אתם, מאת, בני ישראל--חקת עולם, לדרתם.  ז,לז זאת התורה, לעלה למנחה, ולחטאת, ולאשם; ולמלואים--ולזבח, השלמים.  ז,לח אשר צוה יהוה את-משה, בהר סיני:  ביום צותו את-בני ישראל, להקריב את-קרבניהם ליהוה--במדבר סיני.  

ח,א וידבר יהוה, אל-משה לאמר.  ח,ב קח את-אהרן, ואת-בניו אתו, ואת הבגדים, ואת שמן המשחה; ואת פר החטאת, ואת שני האילים, ואת, סל המצות.  ח,ג ואת כל-העדה, הקהל, אל-פתח, אהל מועד.  ח,ד ויעש משה, כאשר צוה יהוה אתו; ותקהל, העדה, אל-פתח, אהל מועד.  ח,ה ויאמר משה, אל-העדה:  זה הדבר, אשר-צוה יהוה לעשות.  ח,ו ויקרב משה, את-אהרן ואת-בניו; וירחץ אתם, במים.  ח,ז ויתן עליו את-הכתנת, ויחגר אתו באבנט, וילבש אתו את-המעיל, ויתן עליו את-האפד; ויחגר אתו, בחשב האפד, ויאפד לו, בו.  ח,ח וישם עליו, את-החשן; ויתן, אל-החשן, את-האורים, ואת-התמים.  ח,ט וישם את-המצנפת, על-ראשו; וישם על-המצנפת אל-מול פניו, את ציץ הזהב נזר הקדש, כאשר צוה יהוה, את-משה.  ח,י ויקח משה את-שמן המשחה, וימשח את-המשכן ואת-כל-אשר-בו; ויקדש, אתם.  ח,יא ויז ממנו על-המזבח, שבע פעמים; וימשח את-המזבח ואת-כל-כליו, ואת-הכיר ואת-כנו--לקדשם.  ח,יב ויצק משמן המשחה, על ראש אהרן; וימשח אתו, לקדשו.  ח,יג ויקרב משה את-בני אהרן, וילבשם כתנת ויחגר אתם אבנט, ויחבש להם, מגבעות--כאשר צוה יהוה, את-משה.  ח,יד ויגש, את פר החטאת; ויסמך אהרן ובניו את-ידיהם, על-ראש פר החטאת.  ח,טו וישחט, ויקח משה את-הדם ויתן על-קרנות המזבח סביב באצבעו, ויחטא, את-המזבח; ואת-הדם, יצק אל-יסוד המזבח, ויקדשהו, לכפר עליו.  ח,טז ויקח, את-כל-החלב אשר על-הקרב, ואת יתרת הכבד, ואת-שתי הכלית ואת-חלבהן; ויקטר משה, המזבחה.  ח,יז ואת-הפר ואת-ערו, ואת-בשרו ואת-פרשו--שרף באש, מחוץ למחנה:  כאשר צוה יהוה, את-משה.  ח,יח ויקרב, את איל העלה; ויסמכו אהרן ובניו, את-ידיהם--על-ראש האיל.  ח,יט וישחט; ויזרק משה את-הדם על-המזבח, סביב.  ח,כ ואת-האיל--נתח, לנתחיו; ויקטר משה את-הראש, ואת-הנתחים ואת-הפדר.  ח,כא ואת-הקרב ואת-הכרעים, רחץ במים; ויקטר משה את-כל-האיל המזבחה, עלה הוא לריח-ניחח אשה הוא ליהוה, כאשר צוה יהוה, את-משה.  ח,כב ויקרב את-האיל השני, איל המלאים; ויסמכו אהרן ובניו, את-ידיהם--על-ראש האיל.  ח,כג וישחט--ויקח משה מדמו, ויתן על-תנוך אזן-אהרן הימנית; ועל-בהן ידו הימנית, ועל-בהן רגלו הימנית.  ח,כד ויקרב את-בני אהרן, ויתן משה מן-הדם על-תנוך אזנם הימנית, ועל-בהן ידם הימנית, ועל-בהן רגלם הימנית; ויזרק משה את-הדם על-המזבח, סביב.  ח,כה ויקח את-החלב ואת-האליה, ואת-כל-החלב אשר על-הקרב, ואת יתרת הכבד, ואת-שתי הכלית ואת-חלבהן; ואת, שוק הימין.  ח,כו ומסל המצות אשר לפני יהוה, לקח חלת מצה אחת וחלת לחם שמן אחת--ורקיק אחד; וישם, על-החלבים, ועל, שוק הימין.  ח,כז ויתן את-הכל--על כפי אהרן, ועל כפי בניו; וינף אתם תנופה, לפני יהוה.  ח,כח ויקח משה אתם מעל כפיהם, ויקטר המזבחה על-העלה; מלאים הם לריח ניחח, אשה הוא ליהוה.  ח,כט ויקח משה את-החזה, ויניפהו תנופה לפני יהוה:  מאיל המלאים, למשה היה למנה, כאשר צוה יהוה, את-משה.  ח,ל ויקח משה משמן המשחה, ומן-הדם אשר על-המזבח, ויז על-אהרן על-בגדיו, ועל-בניו ועל-בגדי בניו אתו; ויקדש את-אהרן את-בגדיו, ואת-בניו ואת-בגדי בניו אתו.  ח,לא ויאמר משה אל-אהרן ואל-בניו, בשלו את-הבשר פתח אהל מועד, ושם תאכלו אתו, ואת-הלחם אשר בסל המלאים:  כאשר צויתי לאמר, אהרן ובניו יאכלהו.  ח,לב והנותר בבשר, ובלחם--באש, תשרפו.  ח,לג ומפתח אהל מועד לא תצאו, שבעת ימים--עד יום מלאת, ימי מלאיכם:  כי שבעת ימים, ימלא את-ידכם.  ח,לד כאשר עשה, ביום הזה--צוה יהוה לעשת, לכפר עליכם.  ח,לה ופתח אהל מועד תשבו יומם ולילה, שבעת ימים, ושמרתם את-משמרת יהוה, ולא תמותו:  כי-כן, צויתי.  ח,לו ויעש אהרן, ובניו--את, כל-הדברים, אשר-צוה יהוה, ביד-משה.  

ט,א ויהי, ביום השמיני, קרא משה, לאהרן ולבניו--ולזקני, ישראל.  ט,ב ויאמר אל-אהרן, קח-לך עגל בן-בקר לחטאת ואיל לעלה--תמימם; והקרב, לפני יהוה.  ט,ג ואל-בני ישראל, תדבר לאמר:  קחו שעיר-עזים לחטאת, ועגל וכבש בני-שנה תמימם לעלה.  ט,ד ושור ואיל לשלמים, לזבח לפני יהוה, ומנחה, בלולה בשמן:  כי היום, יהוה נראה אליכם.  ט,ה ויקחו, את אשר צוה משה, אל-פני, אהל מועד; ויקרבו, כל-העדה, ויעמדו, לפני יהוה.  ט,ו ויאמר משה, זה הדבר אשר-צוה יהוה תעשו--וירא אליכם, כבוד יהוה.  ט,ז ויאמר משה אל-אהרן, קרב אל-המזבח ועשה את-חטאתך ואת-עלתך, וכפר בעדך, ובעד העם; ועשה את-קרבן העם, וכפר בעדם, כאשר, צוה יהוה.  ט,ח ויקרב אהרן, אל-המזבח; וישחט את-עגל החטאת, אשר-לו.  ט,ט ויקרבו בני אהרן את-הדם, אליו, ויטבל אצבעו בדם, ויתן על-קרנות המזבח; ואת-הדם יצק, אל-יסוד המזבח.  ט,י ואת-החלב ואת-הכלית ואת-היתרת מן-הכבד, מן-החטאת--הקטיר, המזבחה:  כאשר צוה יהוה, את-משה.  ט,יא ואת-הבשר, ואת-העור, שרף באש, מחוץ למחנה.  ט,יב וישחט, את-העלה; וימצאו בני אהרן אליו, את-הדם, ויזרקהו על-המזבח, סביב.  ט,יג ואת-העלה, המציאו אליו לנתחיה--ואת-הראש; ויקטר, על-המזבח.  ט,יד וירחץ את-הקרב, ואת-הכרעים; ויקטר על-העלה, המזבחה.  ט,טו ויקרב, את קרבן העם; ויקח את-שעיר החטאת, אשר לעם, וישחטהו ויחטאהו, כראשון.  ט,טז ויקרב, את-העלה; ויעשה, כמשפט.  ט,יז ויקרב, את-המנחה, וימלא כפו ממנה, ויקטר על-המזבח--מלבד, עלת הבקר.  ט,יח וישחט את-השור ואת-האיל, זבח השלמים אשר לעם; וימצאו בני אהרן את-הדם, אליו, ויזרקהו על-המזבח, סביב.  ט,יט ואת-החלבים, מן-השור; ומן-האיל--האליה והמכסה והכלית, ויתרת הכבד.  ט,כ וישימו את-החלבים, על-החזות; ויקטר החלבים, המזבחה.  ט,כא ואת החזות, ואת שוק הימין, הניף אהרן תנופה, לפני יהוה--כאשר, צוה משה.  ט,כב וישא אהרן את-ידו אל-העם, ויברכם; וירד, מעשת החטאת והעלה--והשלמים.  ט,כג ויבא משה ואהרן, אל-אהל מועד, ויצאו, ויברכו את-העם; וירא כבוד-יהוה, אל-כל-העם.  ט,כד ותצא אש, מלפני יהוה, ותאכל על-המזבח, את-העלה ואת-החלבים; וירא כל-העם וירנו, ויפלו על-פניהם.  י,א ויקחו בני-אהרן נדב ואביהוא איש מחתתו, ויתנו בהן אש, וישימו עליה, קטרת; ויקריבו לפני יהוה, אש זרה--אשר לא צוה, אתם.  י,ב ותצא אש מלפני יהוה, ותאכל אותם; וימתו, לפני יהוה.  י,ג ויאמר משה אל-אהרן, הוא אשר-דבר יהוה לאמר בקרבי אקדש, ועל-פני כל-העם, אכבד; וידם, אהרן.  י,ד ויקרא משה, אל-מישאל ואל אלצפן, בני עזיאל, דד אהרן; ויאמר אלהם, קרבו שאו את-אחיכם מאת פני-הקדש, אל-מחוץ, למחנה.  י,ה ויקרבו, וישאם בכתנתם, אל-מחוץ, למחנה--כאשר, דבר משה.  י,ו ויאמר משה אל-אהרן ולאלעזר ולאיתמר בניו ראשיכם אל-תפרעו ובגדיכם לא-תפרמו, ולא תמתו, ועל כל-העדה, יקצף; ואחיכם, כל-בית ישראל--יבכו את-השרפה, אשר שרף יהוה.  י,ז ומפתח אהל מועד לא תצאו, פן-תמתו--כי-שמן משחת יהוה, עליכם; ויעשו, כדבר משה.  

י,ח וידבר יהוה, אל-אהרן לאמר.  י,ט יין ושכר אל-תשת אתה ובניך אתך, בבאכם אל-אהל מועד--ולא תמתו:  חקת עולם, לדרתיכם.  י,י ולהבדיל, בין הקדש ובין החל, ובין הטמא, ובין הטהור.  י,יא ולהורת, את-בני ישראל--את, כל-החקים, אשר דבר יהוה אליהם, ביד-משה.  

י,יב וידבר משה אל-אהרן, ואל אלעזר ואל-איתמר בניו הנותרים, קחו את-המנחה הנותרת מאשי יהוה, ואכלוה מצות אצל המזבח:  כי קדש קדשים, הוא.  י,יג ואכלתם אתה, במקום קדוש, כי חקך וחק-בניך הוא, מאשי יהוה:  כי-כן, צויתי.  י,יד ואת חזה התנופה ואת שוק התרומה, תאכלו במקום טהור--אתה, ובניך ובנתיך אתך:  כי-חקך וחק-בניך נתנו, מזבחי שלמי בני ישראל.  י,טו שוק התרומה וחזה התנופה, על אשי החלבים יביאו, להניף תנופה, לפני יהוה; והיה לך ולבניך אתך, לחק-עולם, כאשר, צוה יהוה.  י,טז ואת שעיר החטאת, דרש דרש משה--והנה שרף; ויקצף על-אלעזר ועל-איתמר, בני אהרן, הנותרם, לאמר.  י,יז מדוע, לא-אכלתם את-החטאת במקום הקדש--כי קדש קדשים, הוא; ואתה נתן לכם, לשאת את-עון העדה, לכפר עליהם, לפני יהוה.  י,יח הן לא-הובא את-דמה, אל-הקדש פנימה; אכול תאכלו אתה בקדש, כאשר צויתי.  י,יט וידבר אהרן אל-משה, הן היום הקריבו את-חטאתם ואת-עלתם לפני יהוה, ותקראנה אתי, כאלה; ואכלתי חטאת היום, הייטב בעיני יהוה.  י,כ וישמע משה, וייטב בעיניו.  

יא,א וידבר יהוה אל-משה ואל-אהרן, לאמר אלהם.  יא,ב דברו אל-בני ישראל, לאמר:  זאת החיה אשר תאכלו, מכל-הבהמה אשר על-הארץ.  יא,ג כל מפרסת פרסה, ושסעת שסע פרסת, מעלת גרה, בבהמה--אתה, תאכלו.  יא,ד אך את-זה, לא תאכלו, ממעלי הגרה, וממפרסי הפרסה:  את-הגמל כי-מעלה גרה הוא, ופרסה איננו מפריס--טמא הוא, לכם.  יא,ה ואת-השפן, כי-מעלה גרה הוא, ופרסה, לא יפריס; טמא הוא, לכם.  יא,ו ואת-הארנבת, כי-מעלת גרה הוא, ופרסה, לא הפריסה; טמאה הוא, לכם.  יא,ז ואת-החזיר כי-מפריס פרסה הוא, ושסע שסע פרסה, והוא, גרה לא-יגר; טמא הוא, לכם.  יא,ח מבשרם לא תאכלו, ובנבלתם לא תגעו; טמאים הם, לכם.  יא,ט את-זה, תאכלו, מכל, אשר במים:  כל אשר-לו סנפיר וקשקשת במים, בימים ובנחלים--אתם תאכלו.  יא,י וכל אשר אין-לו סנפיר וקשקשת, בימים ובנחלים, מכל שרץ המים, ומכל נפש החיה אשר במים--שקץ הם, לכם.  יא,יא ושקץ, יהיו לכם; מבשרם לא תאכלו, ואת-נבלתם תשקצו.  יא,יב כל אשר אין-לו סנפיר וקשקשת, במים--שקץ הוא, לכם.  יא,יג ואת-אלה תשקצו מן-העוף, לא יאכלו שקץ הם:  את-הנשר, ואת-הפרס, ואת, העזניה.  יא,יד ואת-הדאה--ואת-האיה, למינה.  יא,טו את כל-ערב, למינו.  יא,טז ואת בת היענה, ואת-התחמס ואת-השחף; ואת-הנץ, למינהו.  יא,יז ואת-הכוס ואת-השלך, ואת-הינשוף.  יא,יח ואת-התנשמת ואת-הקאת, ואת-הרחם.  יא,יט ואת, החסידה, האנפה, למינה; ואת-הדוכיפת, ואת-העטלף.  יא,כ כל שרץ העוף, ההלך על-ארבע--שקץ הוא, לכם.  יא,כא אך את-זה, תאכלו, מכל שרץ העוף, ההלך על-ארבע:  אשר-לא לו כרעים ממעל לרגליו, לנתר בהן על-הארץ.  יא,כב את-אלה מהם, תאכלו--את-הארבה למינו, ואת-הסלעם למינהו; ואת-החרגל למינהו, ואת-החגב למינהו.  יא,כג וכל שרץ העוף, אשר-לו ארבע רגלים--שקץ הוא, לכם.  יא,כד ולאלה, תטמאו; כל-הנגע בנבלתם, יטמא עד-הערב.  יא,כה וכל-הנשא, מנבלתם--יכבס בגדיו, וטמא עד-הערב.  יא,כו לכל-הבהמה אשר הוא מפרסת פרסה ושסע איננה שסעת, וגרה איננה מעלה--טמאים הם, לכם; כל-הנגע בהם, יטמא.  יא,כז וכל הולך על-כפיו, בכל-החיה ההלכת על-ארבע--טמאים הם, לכם; כל-הנגע בנבלתם, יטמא עד-הערב.  יא,כח והנשא, את-נבלתם--יכבס בגדיו, וטמא עד-הערב; טמאים המה, לכם.  

יא,כט וזה לכם הטמא, בשרץ השרץ על-הארץ:  החלד והעכבר, והצב למינהו.  יא,ל והאנקה והכח, והלטאה; והחמט, והתנשמת.  יא,לא אלה הטמאים לכם, בכל-השרץ; כל-הנגע בהם במתם, יטמא עד-הערב.  יא,לב וכל אשר-יפל-עליו מהם במתם יטמא, מכל-כלי-עץ או בגד או-עור או שק, כל-כלי, אשר-יעשה מלאכה בהם; במים יובא וטמא עד-הערב, וטהר.  יא,לג וכל-כלי-חרש--אשר-יפל מהם, אל-תוכו:  כל אשר בתוכו יטמא, ואתו תשברו.  יא,לד מכל-האכל אשר יאכל, אשר יבוא עליו מים--יטמא; וכל-משקה אשר ישתה, בכל-כלי יטמא.  יא,לה וכל אשר-יפל מנבלתם עליו, יטמא--תנור וכירים יתץ, טמאים הם; וטמאים, יהיו לכם.  יא,לו אך מעין ובור מקוה-מים, יהיה טהור; ונגע בנבלתם, יטמא.  יא,לז וכי יפל מנבלתם, על-כל-זרע זרוע אשר יזרע--טהור, הוא.  יא,לח וכי יתן-מים על-זרע, ונפל מנבלתם עליו--טמא הוא, לכם.  

יא,לט וכי ימות מן-הבהמה, אשר-היא לכם לאכלה--הנגע בנבלתה, יטמא עד-הערב.  יא,מ והאכל, מנבלתה--יכבס בגדיו, וטמא עד-הערב; והנשא, את-נבלתה--יכבס בגדיו, וטמא עד-הערב.  יא,מא וכל-השרץ, השרץ על-הארץ--שקץ הוא, לא יאכל.  יא,מב כל הולך על-גחון וכל הולך על-ארבע, עד כל-מרבה רגלים, לכל-השרץ, השרץ על-הארץ--לא תאכלום, כי-שקץ הם.  יא,מג אל-תשקצו, את-נפשתיכם, בכל-השרץ, השרץ; ולא תטמאו בהם, ונטמתם בם.  יא,מד כי אני יהוה, אלהיכם, והתקדשתם והייתם קדשים, כי קדוש אני; ולא תטמאו את-נפשתיכם, בכל-השרץ הרמש על-הארץ.  יא,מה כי אני יהוה, המעלה אתכם מארץ מצרים, להית לכם, לאלהים; והייתם קדשים, כי קדוש אני.  יא,מו זאת תורת הבהמה, והעוף, וכל נפש החיה, הרמשת במים; ולכל-נפש, השרצת על-הארץ.  יא,מז להבדיל, בין הטמא ובין הטהר; ובין החיה, הנאכלת, ובין החיה, אשר לא תאכל.  

יב,א וידבר יהוה, אל-משה לאמר.  יב,ב דבר אל-בני ישראל, לאמר, אשה כי תזריע, וילדה זכר--וטמאה שבעת ימים, כימי נדת דותה תטמא.  יב,ג וביום, השמיני, ימול, בשר ערלתו.  יב,ד ושלשים יום ושלשת ימים, תשב בדמי טהרה; בכל-קדש לא-תגע, ואל-המקדש לא תבא, עד-מלאת, ימי טהרה.  יב,ה ואם-נקבה תלד, וטמאה שבעים כנדתה; וששים יום וששת ימים, תשב על-דמי טהרה.  יב,ו ובמלאת ימי טהרה, לבן או לבת, תביא כבש בן-שנתו לעלה, ובן-יונה או-תר לחטאת--אל-פתח אהל-מועד, אל-הכהן.  יב,ז והקריבו לפני יהוה, וכפר עליה, וטהרה, ממקר דמיה:  זאת תורת הילדת, לזכר או לנקבה.  יב,ח ואם-לא תמצא ידה, די שה--ולקחה שתי-תרים או שני בני יונה, אחד לעלה ואחד לחטאת; וכפר עליה הכהן, וטהרה.  

יג,א וידבר יהוה, אל-משה ואל-אהרן לאמר.  יג,ב אדם, כי-יהיה בעור-בשרו שאת או-ספחת או בהרת, והיה בעור-בשרו, לנגע צרעת--והובא אל-אהרן הכהן, או אל-אחד מבניו הכהנים.  יג,ג וראה הכהן את-הנגע בעור-הבשר ושער בנגע הפך לבן, ומראה הנגע עמק מעור בשרו--נגע צרעת, הוא; וראהו הכהן, וטמא אתו.  יג,ד ואם-בהרת לבנה הוא בעור בשרו, ועמק אין-מראה מן-העור, ושערה, לא-הפך לבן--והסגיר הכהן את-הנגע, שבעת ימים.  יג,ה וראהו הכהן, ביום השביעי, והנה הנגע עמד בעיניו, לא-פשה הנגע בעור--והסגירו הכהן שבעת ימים, שנית.  יג,ו וראה הכהן אתו ביום השביעי, שנית, והנה כהה הנגע, ולא-פשה הנגע בעור--וטהרו הכהן מספחת הוא, וכבס בגדיו וטהר.  יג,ז ואם-פשה תפשה המספחת בעור, אחרי הראתו אל-הכהן לטהרתו; ונראה שנית, אל-הכהן.  יג,ח וראה, הכהן, והנה פשתה המספחת, בעור--וטמאו הכהן, צרעת הוא.  

יג,ט נגע צרעת, כי תהיה באדם; והובא, אל-הכהן.  יג,י וראה הכהן, והנה שאת-לבנה בעור, והיא, הפכה שער לבן; ומחית בשר חי, בשאת.  יג,יא צרעת נושנת הוא בעור בשרו, וטמאו הכהן:  לא יסגרנו, כי טמא הוא.  יג,יב ואם-פרוח תפרח הצרעת, בעור, וכסתה הצרעת את כל-עור הנגע, מראשו ועד-רגליו--לכל-מראה, עיני הכהן.  יג,יג וראה הכהן, והנה כסתה הצרעת את-כל-בשרו--וטהר, את-הנגע:  כלו הפך לבן, טהור הוא.  יג,יד וביום הראות בו בשר חי, יטמא.  יג,טו וראה הכהן את-הבשר החי, וטמאו:  הבשר החי טמא הוא, צרעת הוא.  יג,טז או כי ישוב הבשר החי, ונהפך ללבן; ובא, אל-הכהן.  יג,יז וראהו, הכהן, והנה נהפך הנגע, ללבן--וטהר הכהן את-הנגע, טהור הוא.  

יג,יח ובשר, כי-יהיה בו-בערו שחין; ונרפא.  יג,יט והיה במקום השחין, שאת לבנה, או בהרת, לבנה אדמדמת; ונראה, אל-הכהן.  יג,כ וראה הכהן, והנה מראה שפל מן-העור, ושערה, הפך לבן--וטמאו הכהן נגע-צרעת הוא, בשחין פרחה.  יג,כא ואם יראנה הכהן, והנה אין-בה שער לבן, ושפלה איננה מן-העור, והיא כהה--והסגירו הכהן, שבעת ימים.  יג,כב ואם-פשה תפשה, בעור--וטמא הכהן אתו, נגע הוא.  יג,כג ואם-תחתיה תעמד הבהרת, לא פשתה--צרבת השחין, הוא; וטהרו, הכהן.  

יג,כד או בשר, כי-יהיה בערו מכות-אש; והיתה מחית המכוה, בהרת לבנה אדמדמת--או לבנה.  יג,כה וראה אתה הכהן והנה נהפך שער לבן בבהרת, ומראה עמק מן-העור--צרעת הוא, במכוה פרחה; וטמא אתו הכהן, נגע צרעת הוא.  יג,כו ואם יראנה הכהן, והנה אין-בבהרת שער לבן, ושפלה איננה מן-העור, והוא כהה--והסגירו הכהן, שבעת ימים.  יג,כז וראהו הכהן, ביום השביעי:  אם-פשה תפשה, בעור--וטמא הכהן אתו, נגע צרעת הוא.  יג,כח ואם-תחתיה תעמד הבהרת לא-פשתה בעור, והוא כהה--שאת המכוה, הוא; וטהרו, הכהן--כי-צרבת המכוה, הוא.  

יג,כט ואיש או אשה, כי-יהיה בו נגע, בראש, או בזקן.  יג,ל וראה הכהן את-הנגע, והנה מראהו עמק מן-העור, ובו שער צהב, דק--וטמא אתו הכהן נתק הוא, צרעת הראש או הזקן הוא.  יג,לא וכי-יראה הכהן את-נגע הנתק, והנה אין-מראהו עמק מן-העור, ושער שחר, אין בו--והסגיר הכהן את-נגע הנתק, שבעת ימים.  יג,לב וראה הכהן את-הנגע, ביום השביעי, והנה לא-פשה הנתק, ולא-היה בו שער צהב; ומראה הנתק, אין עמק מן-העור.  יג,לג והתגלח--ואת-הנתק, לא יגלח; והסגיר הכהן את-הנתק שבעת ימים, שנית.  יג,לד וראה הכהן את-הנתק ביום השביעי, והנה לא-פשה הנתק בעור, ומראהו, איננו עמק מן-העור--וטהר אתו הכהן, וכבס בגדיו וטהר.  יג,לה ואם-פשה יפשה הנתק, בעור, אחרי, טהרתו.  יג,לו וראהו, הכהן, והנה פשה הנתק, בעור--לא-יבקר הכהן לשער הצהב, טמא הוא.  יג,לז ואם-בעיניו עמד הנתק ושער שחר צמח-בו, נרפא הנתק--טהור הוא; וטהרו, הכהן.  

יג,לח ואיש, או-אשה, כי-יהיה בעור-בשרם, בהרת--בהרת, לבנת.  יג,לט וראה הכהן, והנה בעור-בשרם בהרת--כהות לבנת:  בהק הוא פרח בעור, טהור הוא.  

יג,מ ואיש, כי ימרט ראשו--קרח הוא, טהור הוא.  יג,מא ואם מפאת פניו, ימרט ראשו--גבח הוא, טהור הוא.  יג,מב וכי-יהיה בקרחת או בגבחת, נגע לבן אדמדם--צרעת פרחת הוא, בקרחתו או בגבחתו.  יג,מג וראה אתו הכהן, והנה שאת-הנגע לבנה אדמדמת, בקרחתו, או בגבחתו--כמראה צרעת, עור בשר.  יג,מד איש-צרוע הוא, טמא הוא; טמא יטמאנו הכהן, בראשו נגעו.  יג,מה והצרוע אשר-בו הנגע, בגדיו יהיו פרמים וראשו יהיה פרוע, ועל-שפם, יעטה; וטמא טמא, יקרא.  יג,מו כל-ימי אשר הנגע בו, יטמא--טמא הוא:  בדד ישב, מחוץ למחנה מושבו.  

יג,מז והבגד, כי-יהיה בו נגע צרעת:  בבגד צמר, או בבגד פשתים.  יג,מח או בשתי או בערב, לפשתים ולצמר; או בעור, או בכל-מלאכת עור.  יג,מט והיה הנגע ירקרק או אדמדם, בבגד או בעור או-בשתי או-בערב או בכל-כלי-עור--נגע צרעת, הוא; והראה, את-הכהן.  יג,נ וראה הכהן, את-הנגע; והסגיר את-הנגע, שבעת ימים.  יג,נא וראה את-הנגע ביום השביעי, כי-פשה הנגע בבגד או-בשתי או-בערב או בעור, לכל אשר-יעשה העור, למלאכה--צרעת ממארת הנגע, טמא הוא.  יג,נב ושרף את-הבגד או את-השתי או את-הערב, בצמר או בפשתים, או את-כל-כלי העור, אשר-יהיה בו הנגע:  כי-צרעת ממארת הוא, באש תשרף.  יג,נג ואם, יראה הכהן, והנה לא-פשה הנגע, בבגד או בשתי או בערב; או, בכל-כלי-עור.  יג,נד וצוה, הכהן, וכבסו, את אשר-בו הנגע; והסגירו שבעת-ימים, שנית.  יג,נה וראה הכהן אחרי הכבס את-הנגע, והנה לא-הפך הנגע את-עינו והנגע לא-פשה--טמא הוא, באש תשרפנו:  פחתת הוא, בקרחתו או בגבחתו.  יג,נו ואם, ראה הכהן, והנה כהה הנגע, אחרי הכבס אתו--וקרע אתו, מן-הבגד או מן-העור, או מן-השתי, או מן-הערב.  יג,נז ואם-תראה עוד בבגד או-בשתי או-בערב, או בכל-כלי-עור--פרחת, הוא:  באש תשרפנו, את אשר-בו הנגע.  יג,נח והבגד או-השתי או-הערב או-כל-כלי העור, אשר תכבס, וסר מהם, הנגע--וכבס שנית, וטהר.  יג,נט זאת תורת נגע-צרעת בגד הצמר או הפשתים, או השתי או הערב, או, כל-כלי-עור--לטהרו, או לטמאו.  

יד,א וידבר יהוה, אל-משה לאמר.  יד,ב זאת תהיה תורת המצרע, ביום טהרתו:  והובא, אל-הכהן.  יד,ג ויצא, הכהן, אל-מחוץ, למחנה; וראה, הכהן, והנה נרפא נגע-הצרעת, מן-הצרוע.  יד,ד וצוה, הכהן, ולקח למטהר שתי-צפרים חיות, טהרות; ועץ ארז, ושני תולעת ואזב.  יד,ה וצוה, הכהן, ושחט, את-הצפור האחת--אל-כלי-חרש, על-מים חיים.  יד,ו את-הצפר החיה יקח אתה, ואת-עץ הארז ואת-שני התולעת ואת-האזב; וטבל אותם ואת הצפר החיה, בדם הצפר השחטה, על, המים החיים.  יד,ז והזה, על המטהר מן-הצרעת--שבע פעמים; וטהרו, ושלח את-הצפר החיה על-פני השדה.  יד,ח וכבס המטהר את-בגדיו וגלח את-כל-שערו, ורחץ במים וטהר, ואחר, יבוא אל-המחנה; וישב מחוץ לאהלו, שבעת ימים.  יד,ט והיה ביום השביעי יגלח את-כל-שערו, את-ראשו ואת-זקנו ואת גבת עיניו, ואת-כל-שערו, יגלח; וכבס את-בגדיו, ורחץ את-בשרו במים--וטהר.  יד,י וביום השמיני, יקח שני-כבשים תמימם, וכבשה אחת בת-שנתה, תמימה; ושלשה עשרנים, סלת מנחה בלולה בשמן, ולג אחד, שמן.  יד,יא והעמיד הכהן המטהר, את האיש המטהר--ואתם:  לפני יהוה, פתח אהל מועד.  יד,יב ולקח הכהן את-הכבש האחד, והקריב אתו לאשם--ואת-לג השמן; והניף אתם תנופה, לפני יהוה.  יד,יג ושחט את-הכבש, במקום אשר ישחט את-החטאת ואת-העלה--במקום הקדש:  כי כחטאת האשם הוא, לכהן--קדש קדשים, הוא.  יד,יד ולקח הכהן, מדם האשם, ונתן הכהן, על-תנוך אזן המטהר הימנית; ועל-בהן ידו הימנית, ועל-בהן רגלו הימנית.  יד,טו ולקח הכהן, מלג השמן; ויצק על-כף הכהן, השמאלית.  יד,טז וטבל הכהן, את-אצבעו הימנית, מן-השמן, אשר על-כפו השמאלית; והזה מן-השמן באצבעו שבע פעמים, לפני יהוה.  יד,יז ומיתר השמן אשר על-כפו, יתן הכהן על-תנוך אזן המטהר הימנית, ועל-בהן ידו הימנית, ועל-בהן רגלו הימנית--על, דם האשם.  יד,יח והנותר, בשמן אשר על-כף הכהן, יתן, על-ראש המטהר; וכפר עליו הכהן, לפני יהוה.  יד,יט ועשה הכהן, את-החטאת, וכפר, על-המטהר מטמאתו; ואחר, ישחט את-העלה.  יד,כ והעלה הכהן את-העלה ואת-המנחה, המזבחה; וכפר עליו הכהן, וטהר.  

יד,כא ואם-דל הוא, ואין ידו משגת--ולקח כבש אחד אשם לתנופה, לכפר עליו; ועשרון סלת אחד בלול בשמן, למנחה--ולג שמן.  יד,כב ושתי תרים, או שני בני יונה, אשר תשיג, ידו; והיה אחד חטאת, והאחד עלה.  יד,כג והביא אתם ביום השמיני, לטהרתו--אל-הכהן:  אל-פתח אהל-מועד, לפני יהוה.  יד,כד ולקח הכהן את-כבש האשם, ואת-לג השמן; והניף אתם הכהן תנופה, לפני יהוה.  יד,כה ושחט, את-כבש האשם, ולקח הכהן מדם האשם, ונתן על-תנוך אזן-המטהר הימנית; ועל-בהן ידו הימנית, ועל-בהן רגלו הימנית.  יד,כו ומן-השמן, יצק הכהן, על-כף הכהן, השמאלית.  יד,כז והזה הכהן, באצבעו הימנית, מן-השמן, אשר על-כפו השמאלית--שבע פעמים, לפני יהוה.  יד,כח ונתן הכהן מן-השמן אשר על-כפו, על-תנוך אזן המטהר הימנית, ועל-בהן ידו הימנית, ועל-בהן רגלו הימנית--על-מקום, דם האשם.  יד,כט והנותר, מן-השמן אשר על-כף הכהן, יתן, על-ראש המטהר--לכפר עליו, לפני יהוה.  יד,ל ועשה את-האחד מן-התרים, או מן-בני היונה, מאשר תשיג, ידו.  יד,לא את אשר-תשיג ידו, את-האחד חטאת ואת-האחד עלה--על-המנחה; וכפר הכהן על המטהר, לפני יהוה.  יד,לב זאת תורת, אשר-בו נגע צרעת, אשר לא-תשיג ידו, בטהרתו.  

יד,לג וידבר יהוה, אל-משה ואל-אהרן לאמר.  יד,לד כי תבאו אל-ארץ כנען, אשר אני נתן לכם לאחזה; ונתתי נגע צרעת, בבית ארץ אחזתכם.  יד,לה ובא אשר-לו הבית, והגיד לכהן לאמר:  כנגע, נראה לי בבית.  יד,לו וצוה הכהן ופנו את-הבית, בטרם יבא הכהן לראות את-הנגע, ולא יטמא, כל-אשר בבית; ואחר כן יבא הכהן, לראות את-הבית.  יד,לז וראה את-הנגע, והנה הנגע בקירת הבית, שקערורת ירקרקת, או אדמדמת; ומראיהן שפל, מן-הקיר.  יד,לח ויצא הכהן מן-הבית, אל-פתח הבית; והסגיר את-הבית, שבעת ימים.  יד,לט ושב הכהן, ביום השביעי; וראה, והנה פשה הנגע בקירת הבית.  יד,מ וצוה, הכהן, וחלצו את-האבנים, אשר בהן הנגע; והשליכו אתהן אל-מחוץ לעיר, אל-מקום טמא.  יד,מא ואת-הבית יקצע מבית, סביב; ושפכו, את-העפר אשר הקצו, אל-מחוץ לעיר, אל-מקום טמא.  יד,מב ולקחו אבנים אחרות, והביאו אל-תחת האבנים; ועפר אחר יקח, וטח את-הבית.  יד,מג ואם-ישוב הנגע ופרח בבית, אחר חלץ את-האבנים, ואחרי הקצות את-הבית, ואחרי הטוח.  יד,מד ובא, הכהן, וראה, והנה פשה הנגע בבית--צרעת ממארת הוא בבית, טמא הוא.  יד,מה ונתץ את-הבית, את-אבניו ואת-עציו, ואת, כל-עפר הבית; והוציא אל-מחוץ לעיר, אל-מקום טמא.  יד,מו והבא, אל-הבית, כל-ימי, הסגיר אתו--יטמא, עד-הערב.  יד,מז והשכב בבית, יכבס את-בגדיו; והאכל בבית, יכבס את-בגדיו.  יד,מח ואם-בא יבא הכהן, וראה והנה לא-פשה הנגע בבית, אחרי, הטח את-הבית--וטהר הכהן את-הבית, כי נרפא הנגע.  יד,מט ולקח לחטא את-הבית, שתי צפרים, ועץ ארז, ושני תולעת ואזב.  יד,נ ושחט, את-הצפר האחת, אל-כלי-חרש, על-מים חיים.  יד,נא ולקח את-עץ-הארז ואת-האזב ואת שני התולעת, ואת הצפר החיה, וטבל אתם בדם הצפר השחוטה, ובמים החיים; והזה אל-הבית, שבע פעמים.  יד,נב וחטא את-הבית--בדם הצפור, ובמים החיים; ובצפר החיה, ובעץ הארז ובאזב--ובשני התולעת.  יד,נג ושלח את-הצפר החיה, אל-מחוץ לעיר--אל-פני השדה; וכפר על-הבית, וטהר.  יד,נד זאת, התורה, לכל-נגע הצרעת, ולנתק.  יד,נה ולצרעת הבגד, ולבית.  יד,נו ולשאת ולספחת, ולבהרת.  יד,נז להורת, ביום הטמא וביום הטהר; זאת תורת, הצרעת.  

טו,א וידבר יהוה, אל-משה ואל-אהרן לאמר.  טו,ב דברו אל-בני ישראל, ואמרתם אלהם:  איש איש, כי יהיה זב מבשרו--זובו, טמא הוא.  טו,ג וזאת תהיה טמאתו, בזובו:  רר בשרו את-זובו, או-החתים בשרו מזובו--טמאתו, הוא.  טו,ד כל-המשכב, אשר ישכב עליו הזב--יטמא; וכל-הכלי אשר-ישב עליו, יטמא.  טו,ה ואיש, אשר יגע במשכבו--יכבס בגדיו ורחץ במים, וטמא עד-הערב.  טו,ו והישב, על-הכלי, אשר-ישב עליו, הזב--יכבס בגדיו ורחץ במים, וטמא עד-הערב.  טו,ז והנגע, בבשר הזב--יכבס בגדיו ורחץ במים, וטמא עד-הערב.  טו,ח וכי-ירק הזב, בטהור--וכבס בגדיו ורחץ במים, וטמא עד-הערב.  טו,ט וכל-המרכב, אשר ירכב עליו הזב--יטמא.  טו,י וכל-הנגע, בכל אשר יהיה תחתיו--יטמא, עד-הערב; והנושא אותם--יכבס בגדיו ורחץ במים, וטמא עד-הערב.  טו,יא וכל אשר יגע-בו הזב, וידיו לא-שטף במים--וכבס בגדיו ורחץ במים, וטמא עד-הערב.  טו,יב וכלי-חרש אשר-יגע-בו הזב, ישבר; וכל-כלי-עץ--ישטף, במים.  טו,יג וכי-יטהר הזב, מזובו--וספר לו שבעת ימים לטהרתו, וכבס בגדיו; ורחץ בשרו במים חיים, וטהר.  טו,יד וביום השמיני, יקח-לו שתי תרים, או שני, בני יונה; ובא לפני יהוה, אל-פתח אהל מועד, ונתנם, אל-הכהן.  טו,טו ועשה אתם, הכהן--אחד חטאת, והאחד עלה; וכפר עליו הכהן לפני יהוה, מזובו.  

טו,טז ואיש, כי-תצא ממנו שכבת-זרע--ורחץ במים את-כל-בשרו, וטמא עד-הערב.  טו,יז וכל-בגד וכל-עור, אשר-יהיה עליו שכבת-זרע--וכבס במים, וטמא עד-הערב.  טו,יח ואשה, אשר ישכב איש אתה שכבת-זרע--ורחצו במים, וטמאו עד-הערב.  

טו,יט ואשה כי-תהיה זבה, דם יהיה זבה בבשרה--שבעת ימים תהיה בנדתה, וכל-הנגע בה יטמא עד-הערב.  טו,כ וכל אשר תשכב עליו בנדתה, יטמא; וכל אשר-תשב עליו, יטמא.  טו,כא וכל-הנגע, במשכבה--יכבס בגדיו ורחץ במים, וטמא עד-הערב.  טו,כב וכל-הנגע--בכל-כלי, אשר-תשב עליו:  יכבס בגדיו ורחץ במים, וטמא עד-הערב.  טו,כג ואם על-המשכב הוא, או על-הכלי אשר-הוא ישבת-עליו--בנגעו-בו:  יטמא, עד-הערב.  טו,כד ואם שכב ישכב איש אתה, ותהי נדתה עליו--וטמא, שבעת ימים; וכל-המשכב אשר-ישכב עליו, יטמא.  

טו,כה ואשה כי-יזוב זוב דמה ימים רבים, בלא עת-נדתה, או כי-תזוב, על-נדתה:  כל-ימי זוב טמאתה, כימי נדתה תהיה--טמאה הוא.  טו,כו כל-המשכב אשר-תשכב עליו, כל-ימי זובה--כמשכב נדתה, יהיה-לה; וכל-הכלי, אשר תשב עליו--טמא יהיה, כטמאת נדתה.  טו,כז וכל-הנוגע בם, יטמא; וכבס בגדיו ורחץ במים, וטמא עד-הערב.  טו,כח ואם-טהרה, מזובה--וספרה לה שבעת ימים, ואחר תטהר.  טו,כט וביום השמיני, תקח-לה שתי תרים, או שני, בני יונה; והביאה אותם אל-הכהן, אל-פתח אהל מועד.  טו,ל ועשה הכהן את-האחד חטאת, ואת-האחד עלה; וכפר עליה הכהן לפני יהוה, מזוב טמאתה.  טו,לא והזרתם את-בני-ישראל, מטמאתם; ולא ימתו בטמאתם, בטמאם את-משכני אשר בתוכם.  טו,לב זאת תורת, הזב, ואשר תצא ממנו שכבת-זרע, לטמאה-בה.  טו,לג והדוה, בנדתה, והזב את-זובו, לזכר ולנקבה; ולאיש, אשר ישכב עם-טמאה.  

טז,א וידבר יהוה, אל-משה, אחרי מות, שני בני אהרן--בקרבתם לפני-יהוה, וימתו.  טז,ב ויאמר יהוה אל-משה, דבר אל-אהרן אחיך, ואל-יבא בכל-עת אל-הקדש, מבית לפרכת--אל-פני הכפרת אשר על-הארן, ולא ימות, כי בענן, אראה על-הכפרת.  טז,ג בזאת יבא אהרן, אל-הקדש:  בפר בן-בקר לחטאת, ואיל לעלה.  טז,ד כתנת-בד קדש ילבש, ומכנסי-בד יהיו על-בשרו, ובאבנט בד יחגר, ובמצנפת בד יצנף; בגדי-קדש הם, ורחץ במים את-בשרו ולבשם.  טז,ה ומאת, עדת בני ישראל, יקח שני-שעירי עזים, לחטאת; ואיל אחד, לעלה.  טז,ו והקריב אהרן את-פר החטאת, אשר-לו; וכפר בעדו, ובעד ביתו.  טז,ז ולקח, את-שני השעירם; והעמיד אתם לפני יהוה, פתח אהל מועד.  טז,ח ונתן אהרן על-שני השעירם, גרלות--גורל אחד ליהוה, וגורל אחד לעזאזל.  טז,ט והקריב אהרן את-השעיר, אשר עלה עליו הגורל ליהוה; ועשהו, חטאת.  טז,י והשעיר, אשר עלה עליו הגורל לעזאזל, יעמד-חי לפני יהוה, לכפר עליו--לשלח אתו לעזאזל, המדברה.  טז,יא והקריב אהרן את-פר החטאת, אשר-לו, וכפר בעדו, ובעד ביתו; ושחט את-פר החטאת, אשר-לו.  טז,יב ולקח מלא-המחתה גחלי-אש מעל המזבח, מלפני יהוה, ומלא חפניו, קטרת סמים דקה; והביא, מבית לפרכת.  טז,יג ונתן את-הקטרת על-האש, לפני יהוה; וכסה ענן הקטרת, את-הכפרת אשר על-העדות--ולא ימות.  טז,יד ולקח מדם הפר, והזה באצבעו על-פני הכפרת קדמה; ולפני הכפרת, יזה שבע-פעמים מן-הדם--באצבעו.  טז,טו ושחט את-שעיר החטאת, אשר לעם, והביא את-דמו, אל-מבית לפרכת; ועשה את-דמו, כאשר עשה לדם הפר, והזה אתו על-הכפרת, ולפני הכפרת.  טז,טז וכפר על-הקדש, מטמאת בני ישראל, ומפשעיהם, לכל-חטאתם; וכן יעשה, לאהל מועד, השכן אתם, בתוך טמאתם.  טז,יז וכל-אדם לא-יהיה באהל מועד, בבאו לכפר בקדש--עד-צאתו; וכפר בעדו ובעד ביתו, ובעד כל-קהל ישראל.  טז,יח ויצא, אל-המזבח אשר לפני-יהוה--וכפר עליו; ולקח מדם הפר, ומדם השעיר, ונתן על-קרנות המזבח, סביב.  טז,יט והזה עליו מן-הדם באצבעו, שבע פעמים; וטהרו וקדשו, מטמאת בני ישראל.  טז,כ וכלה מכפר את-הקדש, ואת-אהל מועד ואת-המזבח; והקריב, את-השעיר החי.  טז,כא וסמך אהרן את-שתי ידו, על ראש השעיר החי, והתודה עליו את-כל-עונת בני ישראל, ואת-כל-פשעיהם לכל-חטאתם; ונתן אתם על-ראש השעיר, ושלח ביד-איש עתי המדברה.  טז,כב ונשא השעיר עליו את-כל-עונתם, אל-ארץ גזרה; ושלח את-השעיר, במדבר.  טז,כג ובא אהרן, אל-אהל מועד, ופשט את-בגדי הבד, אשר לבש בבאו אל-הקדש; והניחם, שם.  טז,כד ורחץ את-בשרו במים במקום קדוש, ולבש את-בגדיו; ויצא, ועשה את-עלתו ואת-עלת העם, וכפר בעדו, ובעד העם.  טז,כה ואת חלב החטאת, יקטיר המזבחה.  טז,כו והמשלח את-השעיר, לעזאזל--יכבס בגדיו, ורחץ את-בשרו במים; ואחרי-כן, יבוא אל-המחנה.  טז,כז ואת פר החטאת ואת שעיר החטאת, אשר הובא את-דמם לכפר בקדש--יוציא, אל-מחוץ למחנה; ושרפו באש, את-ערתם ואת-בשרם ואת-פרשם.  טז,כח והשרף אתם--יכבס בגדיו, ורחץ את-בשרו במים; ואחרי-כן, יבוא אל-המחנה.  טז,כט והיתה לכם, לחקת עולם:  בחדש השביעי בעשור לחדש תענו את-נפשתיכם, וכל-מלאכה לא תעשו--האזרח, והגר הגר בתוככם.  טז,ל כי-ביום הזה יכפר עליכם, לטהר אתכם:  מכל, חטאתיכם, לפני יהוה, תטהרו.  טז,לא שבת שבתון היא לכם, ועניתם את-נפשתיכם--חקת, עולם.  טז,לב וכפר הכהן אשר-ימשח אתו, ואשר ימלא את-ידו, לכהן, תחת אביו; ולבש את-בגדי הבד, בגדי הקדש.  טז,לג וכפר את-מקדש הקדש, ואת-אהל מועד ואת-המזבח יכפר; ועל הכהנים ועל-כל-עם הקהל, יכפר.  טז,לד והיתה-זאת לכם לחקת עולם, לכפר על-בני ישראל מכל-חטאתם--אחת, בשנה; ויעש, כאשר צוה יהוה את-משה.  

יז,א וידבר יהוה, אל-משה לאמר.  יז,ב דבר אל-אהרן ואל-בניו, ואל כל-בני ישראל, ואמרת, אליהם:  זה הדבר, אשר-צוה יהוה לאמר.  יז,ג איש איש, מבית ישראל, אשר ישחט שור או-כשב או-עז, במחנה; או אשר ישחט, מחוץ למחנה.  יז,ד ואל-פתח אהל מועד, לא הביאו, להקריב קרבן ליהוה, לפני משכן יהוה--דם יחשב לאיש ההוא, דם שפך, ונכרת האיש ההוא, מקרב עמו.  יז,ה למען אשר יביאו בני ישראל, את-זבחיהם אשר הם זבחים על-פני השדה, והביאם ליהוה אל-פתח אהל מועד, אל-הכהן; וזבחו זבחי שלמים, ליהוה--אותם.  יז,ו וזרק הכהן את-הדם על-מזבח יהוה, פתח אהל מועד; והקטיר החלב, לריח ניחח ליהוה.  יז,ז ולא-יזבחו עוד, את-זבחיהם, לשעירם, אשר הם זנים אחריהם:  חקת עולם תהיה-זאת להם, לדרתם.  יז,ח ואלהם תאמר--איש איש מבית ישראל, ומן-הגר אשר-יגור בתוכם:  אשר-יעלה עלה, או-זבח.  יז,ט ואל-פתח אהל מועד, לא יביאנו, לעשות אתו, ליהוה--ונכרת האיש ההוא, מעמיו.  יז,י ואיש איש מבית ישראל, ומן-הגר הגר בתוכם, אשר יאכל, כל-דם--ונתתי פני, בנפש האכלת את-הדם, והכרתי אתה, מקרב עמה.  יז,יא כי נפש הבשר, בדם הוא, ואני נתתיו לכם על-המזבח, לכפר על-נפשתיכם:  כי-הדם הוא, בנפש יכפר.  יז,יב על-כן אמרתי לבני ישראל, כל-נפש מכם לא-תאכל דם; והגר הגר בתוככם, לא-יאכל דם.  יז,יג ואיש איש מבני ישראל, ומן-הגר הגר בתוכם, אשר יצוד ציד חיה או-עוף, אשר יאכל--ושפך, את-דמו, וכסהו, בעפר.  יז,יד כי-נפש כל-בשר, דמו בנפשו הוא, ואמר לבני ישראל, דם כל-בשר לא תאכלו:  כי נפש כל-בשר דמו הוא, כל-אכליו יכרת.  יז,טו וכל-נפש, אשר תאכל נבלה וטרפה, באזרח, ובגר:  וכבס בגדיו ורחץ במים, וטמא עד-הערב--וטהר.  יז,טז ואם לא יכבס, ובשרו לא ירחץ--ונשא, עונו.  

יח,א וידבר יהוה, אל-משה לאמר.  יח,ב דבר אל-בני ישראל, ואמרת אלהם:  אני, יהוה אלהיכם.  יח,ג כמעשה ארץ-מצרים אשר ישבתם-בה, לא תעשו; וכמעשה ארץ-כנען אשר אני מביא אתכם שמה, לא תעשו, ובחקתיהם, לא תלכו.  יח,ד את-משפטי תעשו ואת-חקתי תשמרו, ללכת בהם:  אני, יהוה אלהיכם.  יח,ה ושמרתם את-חקתי ואת-משפטי, אשר יעשה אתם האדם וחי בהם:  אני, יהוה.  

יח,ו איש איש אל-כל-שאר בשרו, לא תקרבו לגלות ערוה:  אני, יהוה.  

יח,ז ערות אביך וערות אמך, לא תגלה:  אמך הוא, לא תגלה ערותה.  

יח,ח ערות אשת-אביך, לא תגלה:  ערות אביך, הוא.  

יח,ט ערות אחותך בת-אביך, או בת-אמך, מולדת בית, או מולדת חוץ--לא תגלה, ערותן.  

יח,י ערות בת-בנך או בת-בתך, לא תגלה ערותן:  כי ערותך, הנה.  

יח,יא ערות בת-אשת אביך מולדת אביך, אחותך הוא--לא תגלה, ערותה.  

יח,יב ערות אחות-אביך, לא תגלה:  שאר אביך, הוא.  

יח,יג ערות אחות-אמך, לא תגלה:  כי-שאר אמך, הוא.  

יח,יד ערות אחי-אביך, לא תגלה:  אל-אשתו לא תקרב, דדתך הוא.  

יח,טו ערות כלתך, לא תגלה:  אשת בנך הוא, לא תגלה ערותה.  

יח,טז ערות אשת-אחיך, לא תגלה:  ערות אחיך, הוא.  

יח,יז ערות אשה ובתה, לא תגלה:  את-בת-בנה ואת-בת-בתה, לא תקח לגלות ערותה--שארה הנה, זמה הוא.  יח,יח ואשה אל-אחתה, לא תקח:  לצרר, לגלות ערותה עליה--בחייה.  יח,יט ואל-אשה, בנדת טמאתה--לא תקרב, לגלות ערותה.  יח,כ ואל-אשת, עמיתך--לא-תתן שכבתך, לזרע:  לטמאה-בה.  יח,כא ומזרעך לא-תתן, להעביר למלך; ולא תחלל את-שם אלהיך, אני יהוה.  יח,כב ואת-זכר--לא תשכב, משכבי אשה:  תועבה, הוא.  יח,כג ובכל-בהמה לא-תתן שכבתך, לטמאה-בה; ואשה, לא-תעמד לפני בהמה לרבעה--תבל הוא.  יח,כד אל-תטמאו, בכל-אלה:  כי בכל-אלה נטמאו הגוים, אשר-אני משלח מפניכם.  יח,כה ותטמא הארץ, ואפקד עונה עליה; ותקא הארץ, את-ישביה.  יח,כו ושמרתם אתם, את-חקתי ואת-משפטי, ולא תעשו, מכל התועבת האלה:  האזרח, והגר הגר בתוככם.  יח,כז כי את-כל-התועבת האל, עשו אנשי-הארץ אשר לפניכם; ותטמא, הארץ.  יח,כח ולא-תקיא הארץ אתכם, בטמאכם אתה, כאשר קאה את-הגוי, אשר לפניכם.  יח,כט כי כל-אשר יעשה, מכל התועבת האלה--ונכרתו הנפשות העשת, מקרב עמם.  יח,ל ושמרתם את-משמרתי, לבלתי עשות מחקות התועבת אשר נעשו לפניכם, ולא תטמאו, בהם:  אני, יהוה אלהיכם.  

יט,א וידבר יהוה, אל-משה לאמר.  יט,ב דבר אל-כל-עדת בני-ישראל, ואמרת אלהם--קדשים תהיו:  כי קדוש, אני יהוה אלהיכם.  יט,ג איש אמו ואביו תיראו, ואת-שבתתי תשמרו:  אני, יהוה אלהיכם.  יט,ד אל-תפנו, אל-האלילם, ואלהי מסכה, לא תעשו לכם:  אני, יהוה אלהיכם.  יט,ה וכי תזבחו זבח שלמים, ליהוה--לרצנכם, תזבחהו.  יט,ו ביום זבחכם יאכל, וממחרת; והנותר עד-יום השלישי, באש ישרף.  יט,ז ואם האכל יאכל, ביום השלישי--פגול הוא, לא ירצה.  יט,ח ואכליו עונו ישא, כי-את-קדש יהוה חלל; ונכרתה הנפש ההוא, מעמיה.  יט,ט ובקצרכם את-קציר ארצכם, לא תכלה פאת שדך לקצר; ולקט קצירך, לא תלקט.  יט,י וכרמך לא תעולל, ופרט כרמך לא תלקט:  לעני ולגר תעזב אתם, אני יהוה אלהיכם.  יט,יא לא, תגנבו; ולא-תכחשו ולא-תשקרו, איש בעמיתו.  יט,יב ולא-תשבעו בשמי, לשקר:  וחללת את-שם אלהיך, אני יהוה.  יט,יג לא-תעשק את-רעך, ולא תגזל; לא-תלין פעלת שכיר, אתך--עד-בקר.  יט,יד לא-תקלל חרש--ולפני עור, לא תתן מכשל; ויראת מאלהיך, אני יהוה.  יט,טו לא-תעשו עול, במשפט--לא-תשא פני-דל, ולא תהדר פני גדול:  בצדק, תשפט עמיתך.  יט,טז לא-תלך רכיל בעמיך, לא תעמד על-דם רעך:  אני, יהוה.  יט,יז לא-תשנא את-אחיך, בלבבך; הוכח תוכיח את-עמיתך, ולא-תשא עליו חטא.  יט,יח לא-תקם ולא-תטר את-בני עמך, ואהבת לרעך כמוך:  אני, יהוה.  יט,יט את-חקתי, תשמרו--בהמתך לא-תרביע כלאים, שדך לא-תזרע כלאים; ובגד כלאים שעטנז, לא יעלה עליך.  יט,כ ואיש כי-ישכב את-אשה שכבת-זרע, והוא שפחה נחרפת לאיש, והפדה לא נפדתה, או חפשה לא נתן-לה--בקרת תהיה לא יומתו, כי-לא חפשה.  יט,כא והביא את-אשמו ליהוה, אל-פתח אהל מועד--איל, אשם.  יט,כב וכפר עליו הכהן באיל האשם, לפני יהוה, על-חטאתו, אשר חטא; ונסלח לו, מחטאתו אשר חטא.  

יט,כג וכי-תבאו אל-הארץ, ונטעתם כל-עץ מאכל--וערלתם ערלתו, את-פריו; שלש שנים, יהיה לכם ערלים--לא יאכל.  יט,כד ובשנה, הרביעת, יהיה, כל-פריו--קדש הלולים, ליהוה.  יט,כה ובשנה החמישת, תאכלו את-פריו, להוסיף לכם, תבואתו:  אני, יהוה אלהיכם.  יט,כו לא תאכלו, על-הדם; לא תנחשו, ולא תעוננו.  יט,כז לא תקפו, פאת ראשכם; ולא תשחית, את פאת זקנך.  יט,כח ושרט לנפש, לא תתנו בבשרכם, וכתבת קעקע, לא תתנו בכם:  אני, יהוה.  יט,כט אל-תחלל את-בתך, להזנותה; ולא-תזנה הארץ, ומלאה הארץ זמה.  יט,ל את-שבתתי תשמרו, ומקדשי תיראו:  אני, יהוה.  יט,לא אל-תפנו אל-האבת ואל-הידענים, אל-תבקשו לטמאה בהם:  אני, יהוה אלהיכם.  יט,לב מפני שיבה תקום, והדרת פני זקן; ויראת מאלהיך, אני יהוה.  

יט,לג וכי-יגור אתך גר, בארצכם--לא תונו, אתו.  יט,לד כאזרח מכם יהיה לכם הגר הגר אתכם, ואהבת לו כמוך--כי-גרים הייתם, בארץ מצרים:  אני, יהוה אלהיכם.  יט,לה לא-תעשו עול, במשפט, במדה, במשקל ובמשורה.  יט,לו מאזני צדק אבני-צדק, איפת צדק והין צדק--יהיה לכם:  אני יהוה אלהיכם, אשר-הוצאתי אתכם מארץ מצרים.  יט,לז ושמרתם את-כל-חקתי ואת-כל-משפטי, ועשיתם אתם:  אני, יהוה.  

כ,א וידבר יהוה, אל-משה לאמר.  כ,ב ואל-בני ישראל, תאמר, איש איש מבני ישראל ומן-הגר הגר בישראל אשר יתן מזרעו למלך, מות יומת; עם הארץ, ירגמהו באבן.  כ,ג ואני אתן את-פני, באיש ההוא, והכרתי אתו, מקרב עמו:  כי מזרעו, נתן למלך--למען טמא את-מקדשי, ולחלל את-שם קדשי.  כ,ד ואם העלם יעלימו עם הארץ את-עיניהם, מן-האיש ההוא, בתתו מזרעו, למלך--לבלתי, המית אתו.  כ,ה ושמתי אני את-פני באיש ההוא, ובמשפחתו; והכרתי אתו ואת כל-הזנים אחריו, לזנות אחרי המלך--מקרב עמם.  כ,ו והנפש, אשר תפנה אל-האבת ואל-הידענים, לזנת, אחריהם--ונתתי את-פני בנפש ההוא, והכרתי אתו מקרב עמו.  כ,ז והתקדשתם--והייתם, קדשים:  כי אני יהוה, אלהיכם.  כ,ח ושמרתם, את-חקתי, ועשיתם, אתם:  אני יהוה, מקדשכם.  כ,ט כי-איש איש, אשר יקלל את-אביו ואת-אמו--מות יומת:  אביו ואמו קלל, דמיו בו.  כ,י ואיש, אשר ינאף את-אשת איש, אשר ינאף, את-אשת רעהו--מות-יומת הנאף, והנאפת.  כ,יא ואיש, אשר ישכב את-אשת אביו--ערות אביו, גלה; מות-יומתו שניהם, דמיהם בם.  כ,יב ואיש, אשר ישכב את-כלתו--מות יומתו, שניהם:  תבל עשו, דמיהם בם.  כ,יג ואיש, אשר ישכב את-זכר משכבי אשה--תועבה עשו, שניהם; מות יומתו, דמיהם בם.  כ,יד ואיש, אשר יקח את-אשה ואת-אמה--זמה הוא; באש ישרפו אתו, ואתהן, ולא-תהיה זמה, בתוככם.  כ,טו ואיש, אשר יתן שכבתו בבהמה--מות יומת; ואת-הבהמה, תהרגו.  כ,טז ואשה, אשר תקרב אל-כל-בהמה לרבעה אתה--והרגת את-האשה, ואת-הבהמה; מות יומתו, דמיהם בם.  כ,יז ואיש אשר-יקח את-אחתו בת-אביו או בת-אמו וראה את-ערותה והיא-תראה את-ערותו, חסד הוא--ונכרתו, לעיני בני עמם; ערות אחתו גלה, עונו ישא.  כ,יח ואיש אשר-ישכב את-אשה דוה, וגלה את-ערותה את-מקרה הערה, והוא, גלתה את-מקור דמיה--ונכרתו שניהם, מקרב עמם.  כ,יט וערות אחות אמך ואחות אביך, לא תגלה:  כי את-שארו הערה, עונם ישאו.  כ,כ ואיש, אשר ישכב את-דדתו--ערות דדו, גלה; חטאם ישאו, ערירים ימתו.  כ,כא ואיש, אשר יקח את-אשת אחיו--נדה הוא; ערות אחיו גלה, ערירים יהיו.  כ,כב ושמרתם את-כל-חקתי ואת-כל-משפטי, ועשיתם אתם; ולא-תקיא אתכם, הארץ, אשר אני מביא אתכם שמה, לשבת בה.  כ,כג ולא תלכו בחקת הגוי, אשר-אני משלח מפניכם:  כי את-כל-אלה עשו, ואקץ בם.  כ,כד ואמר לכם, אתם תירשו את-אדמתם, ואני אתננה לכם לרשת אתה, ארץ זבת חלב ודבש:  אני יהוה אלהיכם, אשר-הבדלתי אתכם מן-העמים.  כ,כה והבדלתם בין-הבהמה הטהרה, לטמאה, ובין-העוף הטמא, לטהר; ולא-תשקצו את-נפשתיכם בבהמה ובעוף, ובכל אשר תרמש האדמה, אשר-הבדלתי לכם, לטמא.  כ,כו והייתם לי קדשים, כי קדוש אני יהוה; ואבדל אתכם מן-העמים, להיות לי.  כ,כז ואיש או-אשה, כי-יהיה בהם אוב או ידעני--מות יומתו; באבן ירגמו אתם, דמיהם בם.  

כא,א ויאמר יהוה אל-משה, אמר אל-הכהנים בני אהרן; ואמרת אלהם, לנפש לא-יטמא בעמיו.  כא,ב כי, אם-לשארו, הקרב, אליו:  לאמו ולאביו, ולבנו ולבתו ולאחיו.  כא,ג ולאחתו הבתולה הקרובה אליו, אשר לא-היתה לאיש--לה, יטמא.  כא,ד לא יטמא, בעל בעמיו--להחלו.  כא,ה לא-יקרחה יקרחו קרחה בראשם, ופאת זקנם לא יגלחו; ובבשרם--לא ישרטו, שרטת.  כא,ו קדשים יהיו, לאלהיהם, ולא יחללו, שם אלהיהם:  כי את-אשי יהוה לחם אלהיהם, הם מקריבם--והיו קדש.  כא,ז אשה זנה וחללה לא יקחו, ואשה גרושה מאישה לא יקחו:  כי-קדש הוא, לאלהיו.  כא,ח וקדשתו--כי-את-לחם אלהיך, הוא מקריב; קדש, יהיה-לך--כי קדוש, אני יהוה מקדשכם.  כא,ט ובת איש כהן, כי תחל לזנות--את-אביה היא מחללת, באש תשרף.  

כא,י והכהן הגדול מאחיו אשר-יוצק על-ראשו שמן המשחה, ומלא את-ידו, ללבש, את-הבגדים--את-ראשו לא יפרע, ובגדיו לא יפרם.  כא,יא ועל כל-נפשת מת, לא יבא:  לאביו ולאמו, לא יטמא.  כא,יב ומן-המקדש, לא יצא, ולא יחלל, את מקדש אלהיו:  כי נזר שמן משחת אלהיו, עליו--אני יהוה.  כא,יג והוא, אשה בבתוליה יקח.  כא,יד אלמנה וגרושה וחללה זנה, את-אלה לא יקח:  כי אם-בתולה מעמיו, יקח אשה.  כא,טו ולא-יחלל זרעו, בעמיו:  כי אני יהוה, מקדשו.  

כא,טז וידבר יהוה, אל-משה לאמר.  כא,יז דבר אל-אהרן, לאמר:  איש מזרעך לדרתם, אשר יהיה בו מום--לא יקרב, להקריב לחם אלהיו.  כא,יח כי כל-איש אשר-בו מום, לא יקרב:  איש עור או פסח, או חרם או שרוע.  כא,יט או איש, אשר-יהיה בו שבר רגל, או, שבר יד.  כא,כ או-גבן או-דק, או תבלל בעינו, או גרב או ילפת, או מרוח אשך.  כא,כא כל-איש אשר-בו מום, מזרע אהרן הכהן--לא יגש, להקריב את-אשי יהוה:  מום בו--את לחם אלהיו, לא יגש להקריב.  כא,כב לחם אלהיו, מקדשי הקדשים, ומן-הקדשים, יאכל.  כא,כג אך אל-הפרכת לא יבא, ואל-המזבח לא יגש--כי-מום בו; ולא יחלל את-מקדשי, כי אני יהוה מקדשם.  כא,כד וידבר משה, אל-אהרן ואל-בניו, ואל-כל-בני, ישראל.  

כב,א וידבר יהוה, אל-משה לאמר.  כב,ב דבר אל-אהרן ואל-בניו, וינזרו מקדשי בני-ישראל, ולא יחללו, את-שם קדשי--אשר הם מקדשים לי, אני יהוה.  כב,ג אמר אלהם, לדרתיכם כל-איש אשר-יקרב מכל-זרעכם אל-הקדשים אשר יקדישו בני-ישראל ליהוה, וטמאתו, עליו:  ונכרתה הנפש ההוא, מלפני--אני יהוה.  כב,ד איש איש מזרע אהרן, והוא צרוע או זב--בקדשים לא יאכל, עד אשר יטהר; והנגע, בכל-טמא-נפש, או איש, אשר-תצא ממנו שכבת-זרע.  כב,ה או-איש אשר יגע, בכל-שרץ אשר יטמא-לו; או באדם אשר יטמא-לו, לכל טמאתו.  כב,ו נפש אשר תגע-בו, וטמאה עד-הערב; ולא יאכל מן-הקדשים, כי אם-רחץ בשרו במים.  כב,ז ובא השמש, וטהר; ואחר יאכל מן-הקדשים, כי לחמו הוא.  כב,ח נבלה וטרפה לא יאכל, לטמאה-בה:  אני, יהוה.  כב,ט ושמרו את-משמרתי, ולא-ישאו עליו חטא, ומתו בו, כי יחללהו:  אני יהוה, מקדשם.  כב,י וכל-זר, לא-יאכל קדש; תושב כהן ושכיר, לא-יאכל קדש.  כב,יא וכהן, כי-יקנה נפש קנין כספו--הוא, יאכל בו; ויליד ביתו, הם יאכלו בלחמו.  כב,יב ובת-כהן--כי תהיה, לאיש זר:  הוא, בתרומת הקדשים לא תאכל.  כב,יג ובת-כהן כי תהיה אלמנה וגרושה, וזרע אין לה--ושבה אל-בית אביה כנעוריה, מלחם אביה תאכל; וכל-זר, לא-יאכל בו.  כב,יד ואיש, כי-יאכל קדש בשגגה--ויסף חמשיתו עליו, ונתן לכהן את-הקדש.  כב,טו ולא יחללו, את-קדשי בני ישראל--את אשר-ירימו, ליהוה.  כב,טז והשיאו אותם עון אשמה, באכלם את-קדשיהם:  כי אני יהוה, מקדשם.  

כב,יז וידבר יהוה, אל-משה לאמר.  כב,יח דבר אל-אהרן ואל-בניו, ואל כל-בני ישראל, ואמרת, אלהם:  איש איש מבית ישראל ומן-הגר בישראל, אשר יקריב קרבנו לכל-נדריהם ולכל-נדבותם, אשר-יקריבו ליהוה, לעלה.  כב,יט לרצנכם:  תמים זכר--בבקר, בכשבים ובעזים.  כב,כ כל אשר-בו מום, לא תקריבו:  כי-לא לרצון, יהיה לכם.  כב,כא ואיש, כי-יקריב זבח-שלמים ליהוה, לפלא-נדר או לנדבה, בבקר או בצאן--תמים יהיה לרצון, כל-מום לא יהיה-בו.  כב,כב עורת או שבור או-חרוץ או-יבלת, או גרב או ילפת--לא-תקריבו אלה, ליהוה; ואשה, לא-תתנו מהם על-המזבח--ליהוה.  כב,כג ושור ושה, שרוע וקלוט--נדבה תעשה אתו, ולנדר לא ירצה.  כב,כד ומעוך וכתות ונתוק וכרות, לא תקריבו ליהוה; ובארצכם, לא תעשו.  כב,כה ומיד בן-נכר, לא תקריבו את-לחם אלהיכם--מכל-אלה:  כי משחתם בהם מום בם, לא ירצו לכם.  

כב,כו וידבר יהוה, אל-משה לאמר.  כב,כז שור או-כשב או-עז כי יולד, והיה שבעת ימים תחת אמו; ומיום השמיני, והלאה, ירצה, לקרבן אשה ליהוה.  כב,כח ושור, או-שה--אתו ואת-בנו, לא תשחטו ביום אחד.  כב,כט וכי-תזבחו זבח-תודה, ליהוה--לרצנכם, תזבחו.  כב,ל ביום ההוא יאכל, לא-תותירו ממנו עד-בקר:  אני, יהוה.  כב,לא ושמרתם, מצותי, ועשיתם, אתם:  אני, יהוה.  כב,לב ולא תחללו, את-שם קדשי, ונקדשתי, בתוך בני ישראל:  אני יהוה, מקדשכם.  כב,לג המוציא אתכם מארץ מצרים, להיות לכם לאלהים:  אני, יהוה.  

כג,א וידבר יהוה, אל-משה לאמר.  כג,ב דבר אל-בני ישראל, ואמרת אלהם, מועדי יהוה, אשר-תקראו אתם מקראי קדש--אלה הם, מועדי.  כג,ג ששת ימים, תעשה מלאכה, וביום השביעי שבת שבתון מקרא-קדש, כל-מלאכה לא תעשו:  שבת הוא ליהוה, בכל מושבתיכם.  

כג,ד אלה מועדי יהוה, מקראי קדש, אשר-תקראו אתם, במועדם.  כג,ה בחדש הראשון, בארבעה עשר לחדש--בין הערבים:  פסח, ליהוה.  כג,ו ובחמשה עשר יום לחדש הזה, חג המצות ליהוה:  שבעת ימים, מצות תאכלו.  כג,ז ביום, הראשון, מקרא-קדש, יהיה לכם; כל-מלאכת עבדה, לא תעשו.  כג,ח והקרבתם אשה ליהוה, שבעת ימים; ביום השביעי מקרא-קדש, כל-מלאכת עבדה לא תעשו.  

כג,ט וידבר יהוה, אל-משה לאמר.  כג,י דבר אל-בני ישראל, ואמרת אלהם, כי-תבאו אל-הארץ אשר אני נתן לכם, וקצרתם את-קצירה--והבאתם את-עמר ראשית קצירכם, אל-הכהן.  כג,יא והניף את-העמר לפני יהוה, לרצנכם; ממחרת, השבת, יניפנו, הכהן.  כג,יב ועשיתם, ביום הניפכם את-העמר, כבש תמים בן-שנתו לעלה, ליהוה.  כג,יג ומנחתו שני עשרנים סלת בלולה בשמן, אשה ליהוה--ריח ניחח; ונסכה יין, רביעת ההין.  כג,יד ולחם וקלי וכרמל לא תאכלו, עד-עצם היום הזה--עד הביאכם, את-קרבן אלהיכם:  חקת עולם לדרתיכם, בכל משבתיכם.  

כג,טו וספרתם לכם, ממחרת השבת, מיום הביאכם, את-עמר התנופה:  שבע שבתות, תמימת תהיינה.  כג,טז עד ממחרת השבת השביעת, תספרו חמשים יום; והקרבתם מנחה חדשה, ליהוה.  כג,יז ממושבתיכם תביאו לחם תנופה, שתים שני עשרנים--סלת תהיינה, חמץ תאפינה:  בכורים, ליהוה.  כג,יח והקרבתם על-הלחם, שבעת כבשים תמימם בני שנה, ופר בן-בקר אחד, ואילם שנים:  יהיו עלה, ליהוה, ומנחתם ונסכיהם, אשה ריח-ניחח ליהוה.  כג,יט ועשיתם שעיר-עזים אחד, לחטאת; ושני כבשים בני שנה, לזבח שלמים.  כג,כ והניף הכהן אתם על לחם הבכרים תנופה, לפני יהוה, על-שני, כבשים; קדש יהיו ליהוה, לכהן.  כג,כא וקראתם בעצם היום הזה, מקרא-קדש יהיה לכם--כל-מלאכת עבדה, לא תעשו:  חקת עולם בכל-מושבתיכם, לדרתיכם.  כג,כב ובקצרכם את-קציר ארצכם, לא-תכלה פאת שדך בקצרך, ולקט קצירך, לא תלקט; לעני ולגר תעזב אתם, אני יהוה אלהיכם.  

כג,כג וידבר יהוה, אל-משה לאמר.  כג,כד דבר אל-בני ישראל, לאמר:  בחדש השביעי באחד לחדש, יהיה לכם שבתון--זכרון תרועה, מקרא-קדש.  כג,כה כל-מלאכת עבדה, לא תעשו; והקרבתם אשה, ליהוה.  

כג,כו וידבר יהוה, אל-משה לאמר.  כג,כז אך בעשור לחדש השביעי הזה יום הכפרים הוא, מקרא-קדש יהיה לכם, ועניתם, את-נפשתיכם; והקרבתם אשה, ליהוה.  כג,כח וכל-מלאכה לא תעשו, בעצם היום הזה:  כי יום כפרים, הוא, לכפר עליכם, לפני יהוה אלהיכם.  כג,כט כי כל-הנפש אשר לא-תענה, בעצם היום הזה--ונכרתה, מעמיה.  כג,ל וכל-הנפש, אשר תעשה כל-מלאכה, בעצם, היום הזה--והאבדתי את-הנפש ההוא, מקרב עמה.  כג,לא כל-מלאכה, לא תעשו:  חקת עולם לדרתיכם, בכל משבתיכם.  כג,לב שבת שבתון הוא לכם, ועניתם את-נפשתיכם; בתשעה לחדש, בערב--מערב עד-ערב, תשבתו שבתכם.  

כג,לג וידבר יהוה, אל-משה לאמר.  כג,לד דבר אל-בני ישראל, לאמר:  בחמשה עשר יום, לחדש השביעי הזה, חג הסכות שבעת ימים, ליהוה.  כג,לה ביום הראשון, מקרא-קדש; כל-מלאכת עבדה, לא תעשו.  כג,לו שבעת ימים, תקריבו אשה ליהוה; ביום השמיני מקרא-קדש יהיה לכם והקרבתם אשה ליהוה, עצרת הוא--כל-מלאכת עבדה, לא תעשו.  כג,לז אלה מועדי יהוה, אשר-תקראו אתם מקראי קדש:  להקריב אשה ליהוה, עלה ומנחה זבח ונסכים--דבר-יום ביומו.  כג,לח מלבד, שבתת יהוה; ומלבד מתנותיכם, ומלבד כל-נדריכם ומלבד כל-נדבתיכם, אשר תתנו, ליהוה.  כג,לט אך בחמשה עשר יום לחדש השביעי, באספכם את-תבואת הארץ, תחגו את-חג-יהוה, שבעת ימים; ביום הראשון שבתון, וביום השמיני שבתון.  כג,מ ולקחתם לכם ביום הראשון, פרי עץ הדר כפת תמרים, וענף עץ-עבת, וערבי-נחל; ושמחתם, לפני יהוה אלהיכם--שבעת ימים.  כג,מא וחגתם אתו חג ליהוה, שבעת ימים בשנה:  חקת עולם לדרתיכם, בחדש השביעי תחגו אתו.  כג,מב בסכת תשבו, שבעת ימים; כל-האזרח, בישראל, ישבו, בסכת.  כג,מג למען, ידעו דרתיכם, כי בסכות הושבתי את-בני ישראל, בהוציאי אותם מארץ מצרים:  אני, יהוה אלהיכם.  כג,מד וידבר משה, את-מעדי יהוה, אל-בני, ישראל.  

כד,א וידבר יהוה, אל-משה לאמר.  כד,ב צו את-בני ישראל, ויקחו אליך שמן זית זך כתית--למאור:  להעלת נר, תמיד.  כד,ג מחוץ לפרכת העדת באהל מועד, יערך אתו אהרן מערב עד-בקר לפני יהוה--תמיד:  חקת עולם, לדרתיכם.  כד,ד על המנרה הטהרה, יערך את-הנרות, לפני יהוה, תמיד.  

כד,ה ולקחת סלת--ואפית אתה, שתים עשרה חלות; שני, עשרנים, יהיה, החלה האחת.  כד,ו ושמת אותם שתים מערכות, שש המערכת, על השלחן הטהר, לפני יהוה.  כד,ז ונתת על-המערכת, לבנה זכה; והיתה ללחם לאזכרה, אשה ליהוה.  כד,ח ביום השבת ביום השבת, יערכנו לפני יהוה--תמיד:  מאת בני-ישראל, ברית עולם.  כד,ט והיתה לאהרן ולבניו, ואכלהו במקום קדש:  כי קדש קדשים הוא לו, מאשי יהוה--חק-עולם.  

כד,י ויצא, בן-אשה ישראלית, והוא בן-איש מצרי, בתוך בני ישראל; וינצו, במחנה, בן הישראלית, ואיש הישראלי.  כד,יא ויקב בן-האשה הישראלית את-השם, ויקלל, ויביאו אתו, אל-משה; ושם אמו שלמית בת-דברי, למטה-דן.  כד,יב ויניחהו, במשמר, לפרש להם, על-פי יהוה.  

כד,יג וידבר יהוה, אל-משה לאמר.  כד,יד הוצא את-המקלל, אל-מחוץ למחנה, וסמכו כל-השמעים את-ידיהם, על-ראשו; ורגמו אתו, כל-העדה.  כד,טו ואל-בני ישראל, תדבר לאמר:  איש איש כי-יקלל אלהיו, ונשא חטאו.  כד,טז ונקב שם-יהוה מות יומת, רגום ירגמו-בו כל-העדה:  כגר, כאזרח--בנקבו-שם, יומת.  כד,יז ואיש, כי יכה כל-נפש אדם--מות, יומת.  כד,יח ומכה נפש-בהמה, ישלמנה--נפש, תחת נפש.  כד,יט ואיש, כי-יתן מום בעמיתו--כאשר עשה, כן יעשה לו.  כד,כ שבר, תחת שבר, עין תחת עין, שן תחת שן--כאשר יתן מום באדם, כן ינתן בו.  כד,כא ומכה בהמה, ישלמנה; ומכה אדם, יומת.  כד,כב משפט אחד יהיה לכם, כגר כאזרח יהיה:  כי אני יהוה, אלהיכם.  כד,כג וידבר משה, אל-בני ישראל, ויוציאו את-המקלל אל-מחוץ למחנה, וירגמו אתו אבן; ובני-ישראל עשו, כאשר צוה יהוה את-משה.  

כה,א וידבר יהוה אל-משה, בהר סיני לאמר.  כה,ב דבר אל-בני ישראל, ואמרת אלהם, כי תבאו אל-הארץ, אשר אני נתן לכם--ושבתה הארץ, שבת ליהוה.  כה,ג שש שנים תזרע שדך, ושש שנים תזמר כרמך; ואספת, את-תבואתה.  כה,ד ובשנה השביעת, שבת שבתון יהיה לארץ--שבת, ליהוה:  שדך לא תזרע, וכרמך לא תזמר.  כה,ה את ספיח קצירך לא תקצור, ואת-ענבי נזירך לא תבצר:  שנת שבתון, יהיה לארץ.  כה,ו והיתה שבת הארץ לכם, לאכלה--לך, ולעבדך ולאמתך; ולשכירך, ולתושבך, הגרים, עמך.  כה,ז ולבהמתך--ולחיה, אשר בארצך:  תהיה כל-תבואתה, לאכל.  

כה,ח וספרת לך, שבע שבתת שנים--שבע שנים, שבע פעמים; והיו לך, ימי שבע שבתת השנים, תשע וארבעים, שנה.  כה,ט והעברת שופר תרועה, בחדש השבעי, בעשור, לחדש; ביום, הכפרים, תעבירו שופר, בכל-ארצכם.  כה,י וקדשתם, את שנת החמשים שנה, וקראתם דרור בארץ, לכל-ישביה; יובל הוא, תהיה לכם, ושבתם איש אל-אחזתו, ואיש אל-משפחתו תשבו.  כה,יא יובל הוא, שנת החמשים שנה--תהיה לכם; לא תזרעו--ולא תקצרו את-ספיחיה, ולא תבצרו את-נזריה.  כה,יב כי יובל הוא, קדש תהיה לכם; מן-השדה--תאכלו, את-תבואתה.  כה,יג בשנת היובל, הזאת, תשבו, איש אל-אחזתו.  כה,יד וכי-תמכרו ממכר לעמיתך, או קנה מיד עמיתך--אל-תונו, איש את-אחיו.  כה,טו במספר שנים אחר היובל, תקנה מאת עמיתך; במספר שני-תבואת, ימכר-לך.  כה,טז לפי רב השנים, תרבה מקנתו, ולפי מעט השנים, תמעיט מקנתו:  כי מספר תבואת, הוא מכר לך.  כה,יז ולא תונו איש את-עמיתו, ויראת מאלהיך:  כי אני יהוה, אלהיכם.  כה,יח ועשיתם, את-חקתי, ואת-משפטי תשמרו, ועשיתם אתם--וישבתם על-הארץ, לבטח.  כה,יט ונתנה הארץ פריה, ואכלתם לשבע; וישבתם לבטח, עליה.  כה,כ וכי תאמרו, מה-נאכל בשנה השביעת:  הן לא נזרע, ולא נאסף את-תבואתנו.  כה,כא וצויתי את-ברכתי לכם, בשנה הששית; ועשת, את-התבואה, לשלש, השנים.  כה,כב וזרעתם, את השנה השמינת, ואכלתם, מן-התבואה ישן; עד השנה התשיעת, עד-בוא תבואתה--תאכלו, ישן.  כה,כג והארץ, לא תמכר לצמתת--כי-לי, הארץ:  כי-גרים ותושבים אתם, עמדי.  כה,כד ובכל, ארץ אחזתכם, גאלה, תתנו לארץ.  

כה,כה כי-ימוך אחיך, ומכר מאחזתו--ובא גאלו, הקרב אליו, וגאל, את ממכר אחיו.  כה,כו ואיש, כי לא יהיה-לו גאל, והשיגה ידו, ומצא כדי גאלתו.  כה,כז וחשב, את-שני ממכרו, והשיב את-העדף, לאיש אשר מכר-לו; ושב, לאחזתו.  כה,כח ואם לא-מצאה ידו, די השיב לו--והיה ממכרו ביד הקנה אתו, עד שנת היובל; ויצא, ביבל, ושב, לאחזתו.  

כה,כט ואיש, כי-ימכר בית-מושב עיר חומה--והיתה גאלתו, עד-תם שנת ממכרו:  ימים, תהיה גאלתו.  כה,ל ואם לא-יגאל, עד-מלאת לו שנה תמימה--וקם הבית אשר-בעיר אשר-לא לו חמה לצמיתת לקנה אתו, לדרתיו:  לא יצא, ביבל.  כה,לא ובתי החצרים, אשר אין-להם חמה סביב--על-שדה הארץ, יחשב:  גאלה, תהיה-לו, וביבל, יצא.  כה,לב וערי, הלוים--בתי, ערי אחזתם:  גאלת עולם, תהיה ללוים.  כה,לג ואשר יגאל מן-הלוים, ויצא ממכר-בית ועיר אחזתו ביבל:  כי בתי ערי הלוים, הוא אחזתם, בתוך, בני ישראל.  כה,לד ושדה מגרש עריהם, לא ימכר:  כי-אחזת עולם הוא, להם.  

כה,לה וכי-ימוך אחיך, ומטה ידו עמך--והחזקת בו, גר ותושב וחי עמך.  כה,לו אל-תקח מאתו נשך ותרבית, ויראת מאלהיך; וחי אחיך, עמך.  כה,לז את-כספך--לא-תתן לו, בנשך; ובמרבית, לא-תתן אכלך.  כה,לח אני, יהוה אלהיכם, אשר-הוצאתי אתכם, מארץ מצרים--לתת לכם את-ארץ כנען, להיות לכם לאלהים.  

כה,לט וכי-ימוך אחיך עמך, ונמכר-לך--לא-תעבד בו, עבדת עבד.  כה,מ כשכיר כתושב, יהיה עמך; עד-שנת היבל, יעבד עמך.  כה,מא ויצא, מעמך--הוא, ובניו עמו; ושב, אל-משפחתו, ואל-אחזת אבתיו, ישוב.  כה,מב כי-עבדי הם, אשר-הוצאתי אתם מארץ מצרים; לא ימכרו, ממכרת עבד.  כה,מג לא-תרדה בו, בפרך; ויראת, מאלהיך.  כה,מד ועבדך ואמתך, אשר יהיו-לך:  מאת הגוים, אשר סביבתיכם--מהם תקנו, עבד ואמה.  כה,מה וגם מבני התושבים הגרים עמכם, מהם תקנו, וממשפחתם אשר עמכם, אשר הולידו בארצכם; והיו לכם, לאחזה.  כה,מו והתנחלתם אתם לבניכם אחריכם, לרשת אחזה--לעלם, בהם תעבדו; ובאחיכם בני-ישראל איש באחיו, לא-תרדה בו בפרך.  

כה,מז וכי תשיג, יד גר ותושב עמך, ומך אחיך, עמו; ונמכר, לגר תושב עמך, או לעקר, משפחת גר.  כה,מח אחרי נמכר, גאלה תהיה-לו:  אחד מאחיו, יגאלנו.  כה,מט או-דדו או בן-דדו, יגאלנו, או-משאר בשרו ממשפחתו, יגאלנו; או-השיגה ידו, ונגאל.  כה,נ וחשב, עם-קנהו, משנת המכרו לו, עד שנת היבל; והיה כסף ממכרו, במספר שנים, כימי שכיר, יהיה עמו.  כה,נא אם-עוד רבות, בשנים--לפיהן ישיב גאלתו, מכסף מקנתו.  כה,נב ואם-מעט נשאר בשנים, עד-שנת היבל--וחשב-לו; כפי שניו, ישיב את-גאלתו.  כה,נג כשכיר שנה בשנה, יהיה עמו; לא-ירדנו בפרך, לעיניך.  כה,נד ואם-לא יגאל, באלה--ויצא בשנת היבל, הוא ובניו עמו.  כה,נה כי-לי בני-ישראל, עבדים--עבדי הם, אשר-הוצאתי אותם מארץ מצרים:  אני, יהוה אלהיכם.  כו,א לא-תעשו לכם אלילם, ופסל ומצבה לא-תקימו לכם, ואבן משכית לא תתנו בארצכם, להשתחות עליה:  כי אני יהוה, אלהיכם.  כו,ב את-שבתתי תשמרו, ומקדשי תיראו:  אני, יהוה.  

כו,ג אם-בחקתי, תלכו; ואת-מצותי תשמרו, ועשיתם אתם.  כו,ד ונתתי גשמיכם, בעתם; ונתנה הארץ יבולה, ועץ השדה יתן פריו.  כו,ה והשיג לכם דיש את-בציר, ובציר ישיג את-זרע; ואכלתם לחמכם לשבע, וישבתם לבטח בארצכם.  כו,ו ונתתי שלום בארץ, ושכבתם ואין מחריד; והשבתי חיה רעה, מן-הארץ, וחרב, לא-תעבר בארצכם.  כו,ז ורדפתם, את-איביכם; ונפלו לפניכם, לחרב.  כו,ח ורדפו מכם חמשה מאה, ומאה מכם רבבה ירדפו; ונפלו איביכם לפניכם, לחרב.  כו,ט ופניתי אליכם--והפריתי אתכם, והרביתי אתכם; והקימתי את-בריתי, אתכם.  כו,י ואכלתם ישן, נושן; וישן, מפני חדש תוציאו.  כו,יא ונתתי משכני, בתוככם; ולא-תגעל נפשי, אתכם.  כו,יב והתהלכתי, בתוככם, והייתי לכם, לאלהים; ואתם, תהיו-לי לעם.  כו,יג אני יהוה אלהיכם, אשר הוצאתי אתכם מארץ מצרים, מהית להם, עבדים; ואשבר מטת עלכם, ואולך אתכם קוממיות.  

כו,יד ואם-לא תשמעו, לי; ולא תעשו, את כל-המצות האלה.  כו,טו ואם-בחקתי תמאסו, ואם את-משפטי תגעל נפשכם, לבלתי עשות את-כל-מצותי, להפרכם את-בריתי.  כו,טז אף-אני אעשה-זאת לכם, והפקדתי עליכם בהלה את-השחפת ואת-הקדחת, מכלות עינים, ומדיבת נפש; וזרעתם לריק זרעכם, ואכלהו איביכם.  כו,יז ונתתי פני בכם, ונגפתם לפני איביכם; ורדו בכם שנאיכם, ונסתם ואין-רדף אתכם.  כו,יח ואם-עד-אלה--לא תשמעו, לי:  ויספתי ליסרה אתכם, שבע על-חטאתיכם.  כו,יט ושברתי, את-גאון עזכם; ונתתי את-שמיכם כברזל, ואת-ארצכם כנחשה.  כו,כ ותם לריק, כחכם; ולא-תתן ארצכם, את-יבולה, ועץ הארץ, לא יתן פריו.  כו,כא ואם-תלכו עמי קרי, ולא תאבו לשמע לי--ויספתי עליכם מכה, שבע כחטאתיכם.  כו,כב והשלחתי בכם את-חית השדה, ושכלה אתכם, והכריתה את-בהמתכם, והמעיטה אתכם; ונשמו, דרכיכם.  כו,כג ואם-באלה--לא תוסרו, לי; והלכתם עמי, קרי.  כו,כד והלכתי אף-אני עמכם, בקרי; והכיתי אתכם גם-אני, שבע על-חטאתיכם.  כו,כה והבאתי עליכם חרב, נקמת נקם-ברית, ונאספתם, אל-עריכם; ושלחתי דבר בתוככם, ונתתם ביד-אויב.  כו,כו בשברי לכם, מטה-לחם, ואפו עשר נשים לחמכם בתנור אחד, והשיבו לחמכם במשקל; ואכלתם, ולא תשבעו.  

כו,כז ואם-בזאת--לא תשמעו, לי; והלכתם עמי, בקרי.  כו,כח והלכתי עמכם, בחמת-קרי; ויסרתי אתכם אף-אני, שבע על-חטאתיכם.  כו,כט ואכלתם, בשר בניכם; ובשר בנתיכם, תאכלו.  כו,ל והשמדתי את-במתיכם, והכרתי את-חמניכם, ונתתי את-פגריכם, על-פגרי גלוליכם; וגעלה נפשי, אתכם.  כו,לא ונתתי את-עריכם חרבה, והשמותי את-מקדשיכם; ולא אריח, בריח ניחחכם.  כו,לב והשמתי אני, את-הארץ; ושממו עליה איביכם, הישבים בה.  כו,לג ואתכם אזרה בגוים, והריקתי אחריכם חרב; והיתה ארצכם שממה, ועריכם יהיו חרבה.  כו,לד אז תרצה הארץ את-שבתתיה, כל ימי השמה, ואתם, בארץ איביכם; אז תשבת הארץ, והרצת את-שבתתיה.  כו,לה כל-ימי השמה, תשבת, את אשר לא-שבתה בשבתתיכם, בשבתכם עליה.  כו,לו והנשארים בכם--והבאתי מרך בלבבם, בארצת איביהם; ורדף אתם, קול עלה נדף, ונסו מנסת-חרב ונפלו, ואין רדף.  כו,לז וכשלו איש-באחיו כמפני-חרב, ורדף אין; ולא-תהיה לכם תקומה, לפני איביכם.  כו,לח ואבדתם, בגוים; ואכלה אתכם, ארץ איביכם.  כו,לט והנשארים בכם, ימקו בעונם, בארצת, איביכם; ואף בעונת אבתם, אתם ימקו.  כו,מ והתודו את-עונם ואת-עון אבתם, במעלם אשר מעלו-בי, ואף, אשר-הלכו עמי בקרי.  כו,מא אף-אני, אלך עמם בקרי, והבאתי אתם, בארץ איביהם; או-אז יכנע, לבבם הערל, ואז, ירצו את-עונם.  כו,מב וזכרתי, את-בריתי יעקוב; ואף את-בריתי יצחק ואף את-בריתי אברהם, אזכר--והארץ אזכר.  כו,מג והארץ תעזב מהם ותרץ את-שבתתיה, בהשמה מהם, והם, ירצו את-עונם; יען וביען--במשפטי מאסו, ואת-חקתי געלה נפשם.  כו,מד ואף-גם-זאת בהיותם בארץ איביהם, לא-מאסתים ולא-געלתים לכלתם--להפר בריתי, אתם:  כי אני יהוה, אלהיהם.  כו,מה וזכרתי להם, ברית ראשנים:  אשר הוצאתי-אתם מארץ מצרים לעיני הגוים, להיות להם לאלהים--אני יהוה.  כו,מו אלה החקים והמשפטים, והתורת, אשר נתן יהוה, בינו ובין בני ישראל--בהר סיני, ביד-משה.  

כז,א וידבר יהוה, אל-משה לאמר.  כז,ב דבר אל-בני ישראל, ואמרת אלהם, איש, כי יפלא נדר--בערכך נפשת, ליהוה.  כז,ג והיה ערכך, הזכר, מבן עשרים שנה, ועד בן-ששים שנה:  והיה ערכך, חמשים שקל כסף--בשקל הקדש.  כז,ד ואם-נקבה, הוא--והיה ערכך, שלשים שקל.  כז,ה ואם מבן-חמש שנים, ועד בן-עשרים שנה--והיה ערכך הזכר, עשרים שקלים; ולנקבה, עשרת שקלים.  כז,ו ואם מבן-חדש, ועד בן-חמש שנים--והיה ערכך הזכר, חמשה שקלים כסף; ולנקבה ערכך, שלשת שקלים כסף.  כז,ז ואם מבן-ששים שנה ומעלה, אם-זכר--והיה ערכך, חמשה עשר שקל; ולנקבה, עשרה שקלים.  כז,ח ואם-מך הוא, מערכך--והעמידו לפני הכהן, והעריך אתו הכהן:  על-פי, אשר תשיג יד הנדר--יעריכנו, הכהן.  

כז,ט ואם-בהמה--אשר יקריבו ממנה קרבן, ליהוה:  כל אשר יתן ממנו ליהוה, יהיה-קדש.  כז,י לא יחליפנו, ולא-ימיר אתו טוב ברע--או-רע בטוב; ואם-המר ימיר בהמה בבהמה, והיה-הוא ותמורתו יהיה-קדש.  כז,יא ואם, כל-בהמה טמאה, אשר לא-יקריבו ממנה קרבן, ליהוה--והעמיד את-הבהמה, לפני הכהן.  כז,יב והעריך הכהן אתה, בין טוב ובין רע:  כערכך הכהן, כן יהיה.  כז,יג ואם-גאל, יגאלנה--ויסף חמישתו, על-ערכך.  כז,יד ואיש, כי-יקדש את-ביתו קדש ליהוה--והעריכו הכהן, בין טוב ובין רע:  כאשר יעריך אתו הכהן, כן יקום.  כז,טו ואם-המקדיש--יגאל, את-ביתו:  ויסף חמישית כסף-ערכך, עליו--והיה לו.  כז,טז ואם משדה אחזתו, יקדיש איש ליהוה--והיה ערכך, לפי זרעו:  זרע חמר שערים, בחמשים שקל כסף.  כז,יז אם-משנת היבל, יקדיש שדהו--כערכך, יקום.  כז,יח ואם-אחר היבל, יקדיש שדהו--וחשב-לו הכהן את-הכסף על-פי השנים הנותרת, עד שנת היבל; ונגרע, מערכך.  כז,יט ואם-גאל יגאל את-השדה, המקדיש אתו:  ויסף חמשית כסף-ערכך, עליו--וקם לו.  כז,כ ואם-לא יגאל את-השדה, ואם-מכר את-השדה לאיש אחר--לא יגאל, עוד.  כז,כא והיה השדה בצאתו ביבל, קדש ליהוה--כשדה החרם:  לכהן, תהיה אחזתו.  כז,כב ואם, את-שדה מקנתו, אשר, לא משדה אחזתו--יקדיש, ליהוה.  כז,כג וחשב-לו הכהן, את מכסת הערכך, עד, שנת היבל; ונתן את-הערכך ביום ההוא, קדש ליהוה.  כז,כד בשנת היובל ישוב השדה, לאשר קנהו מאתו--לאשר-לו, אחזת הארץ.  כז,כה וכל-ערכך--יהיה, בשקל הקדש:  עשרים גרה, יהיה השקל.  כז,כו אך-בכור אשר-יבכר ליהוה, בבהמה--לא-יקדיש איש, אתו:  אם-שור אם-שה, ליהוה הוא.  כז,כז ואם בבהמה הטמאה ופדה בערכך, ויסף חמשתו עליו; ואם-לא יגאל, ונמכר בערכך.  כז,כח אך-כל-חרם אשר יחרם איש ליהוה מכל-אשר-לו, מאדם ובהמה ומשדה אחזתו--לא ימכר, ולא יגאל:  כל-חרם, קדש-קדשים הוא ליהוה.  כז,כט כל-חרם, אשר יחרם מן-האדם--לא יפדה:  מות, יומת.  כז,ל וכל-מעשר הארץ מזרע הארץ, מפרי העץ--ליהוה, הוא:  קדש, ליהוה.  כז,לא ואם-גאל יגאל איש, ממעשרו--חמשיתו, יסף עליו.  כז,לב וכל-מעשר בקר וצאן, כל אשר-יעבר תחת השבט--העשירי, יהיה-קדש ליהוה.  כז,לג לא יבקר בין-טוב לרע, ולא ימירנו; ואם-המר ימירנו, והיה-הוא ותמורתו יהיה-קדש לא יגאל.  כז,לד אלה המצות, אשר צוה יהוה את-משה--אל-בני ישראל:  בהר, סיני. 

[במדבר].
א,א וידבר יהוה אל-משה במדבר סיני, באהל מועד:  באחד לחדש השני בשנה השנית, לצאתם מארץ מצרים--לאמר.  א,ב שאו, את-ראש כל-עדת בני-ישראל, למשפחתם, לבית אבתם--במספר שמות, כל-זכר לגלגלתם.  א,ג מבן עשרים שנה ומעלה, כל-יצא צבא בישראל--תפקדו אתם לצבאתם, אתה ואהרן.  א,ד ואתכם יהיו, איש איש למטה--איש ראש לבית-אבתיו, הוא.  א,ה ואלה שמות האנשים, אשר יעמדו אתכם:  לראובן, אליצור בן-שדיאור.  א,ו לשמעון, שלמיאל בן-צורישדי.  א,ז ליהודה, נחשון בן-עמינדב.  א,ח ליששכר, נתנאל בן-צוער.  א,ט לזבולן, אליאב בן-חלן.  א,י לבני יוסף--לאפרים, אלישמע בן-עמיהוד; למנשה, גמליאל בן-פדהצור.  א,יא לבנימן, אבידן בן-גדעני.  א,יב לדן, אחיעזר בן-עמישדי.  א,יג לאשר, פגעיאל בן-עכרן.  א,יד לגד, אליסף בן-דעואל.  א,טו לנפתלי, אחירע בן-עינן.  א,טז אלה קריאי קרואי העדה, נשיאי מטות אבותם:  ראשי אלפי ישראל, הם.  א,יז ויקח משה, ואהרן, את האנשים האלה, אשר נקבו בשמת.  א,יח ואת כל-העדה הקהילו, באחד לחדש השני, ויתילדו על-משפחתם, לבית אבתם:  במספר שמות, מבן עשרים שנה ומעלה--לגלגלתם.  א,יט כאשר צוה יהוה, את-משה; ויפקדם, במדבר סיני.  

א,כ ויהיו בני-ראובן בכר ישראל, תולדתם למשפחתם לבית אבתם:  במספר שמות, לגלגלתם--כל-זכר מבן עשרים שנה ומעלה, כל יצא צבא.  א,כא פקדיהם, למטה ראובן--ששה וארבעים אלף, וחמש מאות.  

א,כב לבני שמעון, תולדתם למשפחתם לבית אבתם:  פקדיו, במספר שמות לגלגלתם--כל-זכר מבן עשרים שנה ומעלה, כל יצא צבא.  א,כג פקדיהם, למטה שמעון--תשעה וחמשים אלף, ושלש מאות.  

א,כד לבני גד, תולדתם למשפחתם לבית אבתם:  במספר שמות, מבן עשרים שנה ומעלה--כל, יצא צבא.  א,כה פקדיהם, למטה גד--חמשה וארבעים אלף, ושש מאות וחמשים.  

א,כו לבני יהודה, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא.  א,כז פקדיהם, למטה יהודה--ארבעה ושבעים אלף, ושש מאות.  

א,כח לבני יששכר, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא.  א,כט פקדיהם, למטה יששכר--ארבעה וחמשים אלף, וארבע מאות.  

א,ל לבני זבולן, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא.  א,לא פקדיהם, למטה זבולן--שבעה וחמשים אלף, וארבע מאות.  

א,לב לבני יוסף לבני אפרים, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא.  א,לג פקדיהם, למטה אפרים--ארבעים אלף, וחמש מאות.  

א,לד לבני מנשה, תולדתם למשפחתם לבית אבתם:  במספר שמות, מבן עשרים שנה ומעלה--כל, יצא צבא.  א,לה פקדיהם, למטה מנשה--שנים ושלשים אלף, ומאתים.  

א,לו לבני בנימן, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא.  א,לז פקדיהם, למטה בנימן--חמשה ושלשים אלף, וארבע מאות.  

א,לח לבני דן, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא.  א,לט פקדיהם, למטה דן--שנים וששים אלף, ושבע מאות.  

א,מ לבני אשר, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא.  א,מא פקדיהם, למטה אשר--אחד וארבעים אלף, וחמש מאות.  

א,מב בני נפתלי, תולדתם למשפחתם לבית אבתם:  במספר שמת, מבן עשרים שנה ומעלה--כל, יצא צבא.  א,מג פקדיהם, למטה נפתלי--שלשה וחמשים אלף, וארבע מאות.  

א,מד אלה הפקדים אשר פקד משה ואהרן, ונשיאי ישראל--שנים עשר, איש:  איש-אחד לבית-אבתיו, היו.  א,מה ויהיו כל-פקודי בני-ישראל, לבית אבתם, מבן עשרים שנה ומעלה, כל-יצא צבא בישראל.  א,מו ויהיו, כל-הפקדים--שש-מאות אלף, ושלשת אלפים; וחמש מאות, וחמשים.  א,מז והלוים, למטה אבתם--לא התפקדו, בתוכם.  

א,מח וידבר יהוה, אל-משה לאמר.  א,מט אך את-מטה לוי לא תפקד, ואת-ראשם לא תשא, בתוך, בני ישראל.  א,נ ואתה הפקד את-הלוים על-משכן העדת ועל כל-כליו, ועל כל-אשר-לו--המה ישאו את-המשכן ואת-כל-כליו, והם ישרתהו; וסביב למשכן, יחנו.  א,נא ובנסע המשכן, יורידו אתו הלוים, ובחנת המשכן, יקימו אתו הלוים; והזר הקרב, יומת.  א,נב וחנו, בני ישראל, איש על-מחנהו ואיש על-דגלו, לצבאתם.  א,נג והלוים יחנו סביב, למשכן העדת, ולא-יהיה קצף, על-עדת בני ישראל; ושמרו, הלוים, את-משמרת, משכן העדות.  א,נד ויעשו, בני ישראל:  ככל אשר צוה יהוה, את-משה--כן עשו.  

ב,א וידבר יהוה, אל-משה ואל-אהרן לאמר.  ב,ב איש על-דגלו באתת לבית אבתם, יחנו בני ישראל:  מנגד, סביב לאהל-מועד יחנו.  ב,ג והחנים קדמה מזרחה, דגל מחנה יהודה לצבאתם; ונשיא לבני יהודה, נחשון בן-עמינדב.  ב,ד וצבאו, ופקדיהם--ארבעה ושבעים אלף, ושש מאות.  ב,ה והחנים עליו, מטה יששכר; ונשיא לבני יששכר, נתנאל בן-צוער.  ב,ו וצבאו, ופקדיו--ארבעה וחמשים אלף, וארבע מאות.  ב,ז מטה, זבולן; ונשיא לבני זבולן, אליאב בן-חלן.  ב,ח וצבאו, ופקדיו--שבעה וחמשים אלף, וארבע מאות.  ב,ט כל-הפקדים למחנה יהודה, מאת אלף ושמנים אלף וששת-אלפים וארבע-מאות--לצבאתם; ראשנה, יסעו.  

ב,י דגל מחנה ראובן תימנה, לצבאתם; ונשיא לבני ראובן, אליצור בן-שדיאור.  ב,יא וצבאו, ופקדיו--ששה וארבעים אלף, וחמש מאות.  ב,יב והחונם עליו, מטה שמעון; ונשיא לבני שמעון, שלמיאל בן-צורישדי.  ב,יג וצבאו, ופקדיהם--תשעה וחמשים אלף, ושלש מאות.  ב,יד ומטה, גד; ונשיא לבני גד, אליסף בן-רעואל.  ב,טו וצבאו, ופקדיהם--חמשה וארבעים אלף, ושש מאות וחמשים.  ב,טז כל-הפקדים למחנה ראובן, מאת אלף ואחד וחמשים אלף וארבע-מאות וחמשים--לצבאתם; ושנים, יסעו.  

ב,יז ונסע אהל-מועד מחנה הלוים, בתוך המחנת; כאשר יחנו כן יסעו, איש על-ידו לדגליהם.  

ב,יח דגל מחנה אפרים לצבאתם, ימה; ונשיא לבני אפרים, אלישמע בן-עמיהוד.  ב,יט וצבאו, ופקדיהם--ארבעים אלף, וחמש מאות.  ב,כ ועליו, מטה מנשה; ונשיא לבני מנשה, גמליאל בן-פדהצור.  ב,כא וצבאו, ופקדיהם--שנים ושלשים אלף, ומאתים.  ב,כב ומטה, בנימן; ונשיא לבני בנימן, אבידן בן-גדעני.  ב,כג וצבאו, ופקדיהם--חמשה ושלשים אלף, וארבע מאות.  ב,כד כל-הפקדים למחנה אפרים, מאת אלף ושמנת-אלפים ומאה--לצבאתם; ושלשים, יסעו.  

ב,כה דגל מחנה דן צפנה, לצבאתם; ונשיא לבני דן, אחיעזר בן-עמישדי.  ב,כו וצבאו, ופקדיהם--שנים וששים אלף, ושבע מאות.  ב,כז והחנים עליו, מטה אשר; ונשיא לבני אשר, פגעיאל בן-עכרן.  ב,כח וצבאו, ופקדיהם--אחד וארבעים אלף, וחמש מאות.  ב,כט ומטה, נפתלי; ונשיא לבני נפתלי, אחירע בן-עינן.  ב,ל וצבאו, ופקדיהם--שלשה וחמשים אלף, וארבע מאות.  ב,לא כל-הפקדים, למחנה דן--מאת אלף ושבעה וחמשים אלף, ושש מאות; לאחרנה יסעו, לדגליהם.  

ב,לב אלה פקודי בני-ישראל, לבית אבתם:  כל-פקודי המחנת, לצבאתם--שש-מאות אלף ושלשת אלפים, וחמש מאות וחמשים.  ב,לג והלוים--לא התפקדו, בתוך בני ישראל:  כאשר צוה יהוה, את-משה.  ב,לד ויעשו, בני ישראל:  ככל אשר-צוה יהוה את-משה, כן-חנו לדגליהם וכן נסעו--איש למשפחתיו, על-בית אבתיו.  

ג,א ואלה תולדת אהרן, ומשה:  ביום, דבר יהוה את-משה--בהר סיני.  ג,ב ואלה שמות בני-אהרן, הבכר נדב, ואביהוא, אלעזר ואיתמר.  ג,ג אלה, שמות בני אהרן, הכהנים, המשחים--אשר-מלא ידם, לכהן.  ג,ד וימת נדב ואביהוא לפני יהוה בהקרבם אש זרה לפני יהוה, במדבר סיני, ובנים, לא-היו להם; ויכהן אלעזר ואיתמר, על-פני אהרן אביהם.  

ג,ה וידבר יהוה, אל-משה לאמר.  ג,ו הקרב, את-מטה לוי, והעמדת אתו, לפני אהרן הכהן; ושרתו, אתו.  ג,ז ושמרו את-משמרתו, ואת-משמרת כל-העדה, לפני, אהל מועד--לעבד, את-עבדת המשכן.  ג,ח ושמרו, את-כל-כלי אהל מועד, ואת-משמרת, בני ישראל--לעבד, את-עבדת המשכן.  ג,ט ונתתה, את-הלוים, לאהרן, ולבניו:  נתונם נתונם המה לו, מאת בני ישראל.  ג,י ואת-אהרן ואת-בניו תפקד, ושמרו את-כהנתם; והזר הקרב, יומת.  

ג,יא וידבר יהוה, אל-משה לאמר.  ג,יב ואני הנה לקחתי את-הלוים, מתוך בני ישראל, תחת כל-בכור פטר רחם, מבני ישראל; והיו לי, הלוים.  ג,יג כי לי, כל-בכור--ביום הכתי כל-בכור בארץ מצרים הקדשתי לי כל-בכור בישראל, מאדם עד-בהמה:  לי יהיו, אני יהוה.  

ג,יד וידבר יהוה אל-משה, במדבר סיני לאמר.  ג,טו פקד את-בני לוי, לבית אבתם למשפחתם:  כל-זכר מבן-חדש ומעלה, תפקדם.  ג,טז ויפקד אתם משה, על-פי יהוה, כאשר, צוה.  ג,יז ויהיו-אלה בני-לוי, בשמתם--גרשון, וקהת ומררי.  ג,יח ואלה שמות בני-גרשון, למשפחתם--לבני, ושמעי.  ג,יט ובני קהת, למשפחתם--עמרם ויצהר, חברון ועזיאל.  ג,כ ובני מררי, למשפחתם--מחלי ומושי; אלה הם משפחת הלוי, לבית אבתם.  ג,כא לגרשון--משפחת הלבני, ומשפחת השמעי; אלה הם, משפחת הגרשני.  ג,כב פקדיהם במספר כל-זכר, מבן-חדש ומעלה; פקדיהם, שבעת אלפים וחמש מאות.  ג,כג משפחת, הגרשני, אחרי המשכן יחנו, ימה.  ג,כד ונשיא בית-אב, לגרשני, אליסף, בן-לאל.  ג,כה ומשמרת בני-גרשון באהל מועד, המשכן והאהל; מכסהו--ומסך, פתח אהל מועד.  ג,כו וקלעי החצר, ואת-מסך פתח החצר, אשר על-המשכן ועל-המזבח, סביב; ואת, מיתריו, לכל, עבדתו.  

ג,כז ולקהת, משפחת העמרמי ומשפחת היצהרי, ומשפחת החברני, ומשפחת העזיאלי; אלה הם, משפחת הקהתי.  ג,כח במספר, כל-זכר, מבן-חדש, ומעלה--שמנת אלפים ושש מאות, שמרי משמרת הקדש.  ג,כט משפחת בני-קהת, יחנו, על ירך המשכן, תימנה.  ג,ל ונשיא בית-אב, למשפחת הקהתי, אליצפן, בן-עזיאל.  ג,לא ומשמרתם, הארן והשלחן והמנרה והמזבחת, וכלי הקדש, אשר ישרתו בהם; והמסך--וכל, עבדתו.  ג,לב ונשיא נשיאי הלוי, אלעזר בן-אהרן הכהן, פקדת, שמרי משמרת הקדש.  ג,לג למררי--משפחת המחלי, ומשפחת המושי; אלה הם, משפחת מררי.  ג,לד ופקדיהם במספר כל-זכר, מבן-חדש ומעלה--ששת אלפים, ומאתים.  ג,לה ונשיא בית-אב למשפחת מררי, צוריאל בן-אביחיל; על ירך המשכן יחנו, צפנה.  ג,לו ופקדת משמרת, בני מררי--קרשי המשכן, ובריחיו ועמדיו ואדניו; וכל-כליו--וכל, עבדתו.  ג,לז ועמדי החצר סביב, ואדניהם; ויתדתם, ומיתריהם.  ג,לח והחנים לפני המשכן קדמה לפני אהל-מועד מזרחה משה ואהרן ובניו, שמרים משמרת המקדש, למשמרת, בני ישראל; והזר הקרב, יומת.  ג,לט כל-פקודי הלוים אשר פקד משה ואהרן, על-פי יהוה--למשפחתם:  כל-זכר מבן-חדש ומעלה, שנים ועשרים אלף.  

ג,מ ויאמר יהוה אל-משה, פקד כל-בכר זכר לבני ישראל, מבן-חדש, ומעלה; ושא, את מספר שמתם.  ג,מא ולקחת את-הלוים לי אני יהוה, תחת כל-בכר בבני ישראל; ואת, בהמת הלוים, תחת כל-בכור, בבהמת בני ישראל.  ג,מב ויפקד משה, כאשר צוה יהוה אתו, את-כל-בכור, בבני ישראל.  ג,מג ויהי כל-בכור זכר במספר שמת, מבן-חדש ומעלה--לפקדיהם:  שנים ועשרים אלף, שלשה ושבעים ומאתים.  

ג,מד וידבר יהוה, אל-משה לאמר.  ג,מה קח את-הלוים, תחת כל-בכור בבני ישראל, ואת-בהמת הלוים, תחת בהמתם; והיו-לי הלוים, אני יהוה.  ג,מו ואת פדויי השלשה, והשבעים והמאתים--העדפים, על-הלוים, מבכור, בני ישראל.  ג,מז ולקחת, חמשת חמשת שקלים--לגלגלת:  בשקל הקדש תקח, עשרים גרה השקל.  ג,מח ונתתה הכסף, לאהרן ולבניו--פדויי, העדפים בהם.  ג,מט ויקח משה, את כסף הפדיום--מאת, העדפים, על, פדויי הלוים.  ג,נ מאת, בכור בני ישראל--לקח את-הכסף:  חמשה וששים ושלש מאות, ואלף--בשקל הקדש.  ג,נא ויתן משה את-כסף הפדים, לאהרן ולבניו--על-פי יהוה:  כאשר צוה יהוה, את-משה.  

ד,א וידבר יהוה, אל-משה ואל-אהרן לאמר.  ד,ב נשא, את-ראש בני קהת, מתוך, בני לוי--למשפחתם, לבית אבתם.  ד,ג מבן שלשים שנה ומעלה, ועד בן-חמשים שנה--כל-בא, לצבא, לעשות מלאכה, באהל מועד.  ד,ד זאת עבדת בני-קהת, באהל מועד--קדש, הקדשים.  ד,ה ובא אהרן ובניו, בנסע המחנה, והורדו, את פרכת המסך; וכסו-בה--את, ארן העדת.  ד,ו ונתנו עליו, כסוי עור תחש, ופרשו בגד-כליל תכלת, מלמעלה; ושמו, בדיו.  ד,ז ועל שלחן הפנים, יפרשו בגד תכלת, ונתנו עליו את-הקערת ואת-הכפת ואת-המנקית, ואת קשות הנסך; ולחם התמיד, עליו יהיה.  ד,ח ופרשו עליהם, בגד תולעת שני, וכסו אתו, במכסה עור תחש; ושמו, את-בדיו.  ד,ט ולקחו בגד תכלת, וכסו את-מנרת המאור ואת-נרתיה, ואת-מלקחיה, ואת-מחתתיה; ואת כל-כלי שמנה, אשר ישרתו-לה בהם.  ד,י ונתנו אתה ואת-כל-כליה, אל-מכסה עור תחש; ונתנו, על-המוט.  ד,יא ועל מזבח הזהב, יפרשו בגד תכלת, וכסו אתו, במכסה עור תחש; ושמו, את-בדיו.  ד,יב ולקחו את-כל-כלי השרת אשר ישרתו-בם בקדש, ונתנו אל-בגד תכלת, וכסו אותם, במכסה עור תחש; ונתנו, על-המוט.  ד,יג ודשנו, את-המזבח; ופרשו עליו, בגד ארגמן.  ד,יד ונתנו עליו את-כל-כליו אשר ישרתו עליו בהם, את-המחתת את-המזלגת ואת-היעים ואת-המזרקת--כל, כלי המזבח; ופרשו עליו, כסוי עור תחש--ושמו בדיו.  ד,טו וכלה אהרן-ובניו לכסת את-הקדש ואת-כל-כלי הקדש, בנסע המחנה, ואחרי-כן יבאו בני-קהת לשאת, ולא-יגעו אל-הקדש ומתו; אלה משא בני-קהת, באהל מועד.  ד,טז ופקדת אלעזר בן-אהרן הכהן, שמן המאור וקטרת הסמים, ומנחת התמיד, ושמן המשחה:  פקדת, כל-המשכן וכל-אשר-בו, בקדש, ובכליו.  

ד,יז וידבר יהוה, אל-משה ואל-אהרן לאמר.  ד,יח אל-תכריתו, את-שבט משפחת הקהתי, מתוך, הלוים.  ד,יט וזאת עשו להם, וחיו ולא ימתו, בגשתם, את-קדש הקדשים:  אהרן ובניו, יבאו, ושמו אותם איש איש על-עבדתו, ואל-משאו.  ד,כ ולא-יבאו לראות כבלע את-הקדש, ומתו.  

ד,כא וידבר יהוה, אל-משה לאמר.  ד,כב נשא, את-ראש בני גרשון--גם-הם:  לבית אבתם, למשפחתם.  ד,כג מבן שלשים שנה ומעלה, עד בן-חמשים שנה--תפקד אותם:  כל-הבא לצבא צבא, לעבד עבדה באהל מועד.  ד,כד זאת עבדת, משפחת הגרשני--לעבד, ולמשא.  ד,כה ונשאו את-יריעת המשכן, ואת-אהל מועד, מכסהו, ומכסה התחש אשר-עליו מלמעלה; ואת-מסך--פתח, אהל מועד.  ד,כו ואת קלעי החצר ואת-מסך פתח שער החצר, אשר על-המשכן ועל-המזבח סביב, ואת מיתריהם, ואת-כל-כלי עבדתם; ואת כל-אשר יעשה להם, ועבדו.  ד,כז על-פי אהרן ובניו תהיה, כל-עבדת בני הגרשני, לכל-משאם, ולכל עבדתם; ופקדתם עלהם במשמרת, את כל-משאם.  ד,כח זאת עבדת, משפחת בני הגרשני--באהל מועד; ומשמרתם--ביד איתמר, בן-אהרן הכהן.  

ד,כט בני, מררי--למשפחתם לבית-אבתם, תפקד אתם.  ד,ל מבן שלשים שנה ומעלה, ועד בן-חמשים שנה--תפקדם:  כל-הבא, לצבא, לעבד, את-עבדת אהל מועד.  ד,לא וזאת משמרת משאם, לכל-עבדתם באהל מועד:  קרשי, המשכן, ובריחיו, ועמודיו ואדניו.  ד,לב ועמודי החצר סביב ואדניהם, ויתדתם ומיתריהם, לכל-כליהם, ולכל עבדתם; ובשמת תפקדו, את-כלי משמרת משאם.  ד,לג זאת עבדת, משפחת בני מררי, לכל-עבדתם, באהל מועד--ביד, איתמר, בן-אהרן, הכהן.  ד,לד ויפקד משה ואהרן ונשיאי העדה, את-בני הקהתי, למשפחתם, ולבית אבתם.  ד,לה מבן שלשים שנה ומעלה, ועד בן-חמשים שנה--כל-הבא, לצבא, לעבדה, באהל מועד.  ד,לו ויהיו פקדיהם, למשפחתם--אלפים, שבע מאות וחמשים.  ד,לז אלה פקודי משפחת הקהתי, כל-העבד באהל מועד, אשר פקד משה ואהרן, על-פי יהוה ביד-משה.  

ד,לח ופקודי, בני גרשון, למשפחותם, ולבית אבתם.  ד,לט מבן שלשים שנה ומעלה, ועד בן-חמשים שנה--כל-הבא, לצבא, לעבדה, באהל מועד.  ד,מ ויהיו, פקדיהם, למשפחתם, לבית אבתם--אלפים, ושש מאות ושלשים.  ד,מא אלה פקודי, משפחת בני גרשון, כל-העבד, באהל מועד--אשר פקד משה ואהרן, על-פי יהוה.  ד,מב ופקודי, משפחת בני מררי, למשפחתם, לבית אבתם.  ד,מג מבן שלשים שנה ומעלה, ועד בן-חמשים שנה--כל-הבא, לצבא, לעבדה, באהל מועד.  ד,מד ויהיו פקדיהם, למשפחתם--שלשת אלפים, ומאתים.  ד,מה אלה פקודי, משפחת בני מררי, אשר פקד משה ואהרן, על-פי יהוה ביד-משה.  ד,מו כל-הפקדים אשר פקד משה ואהרן, ונשיאי ישראל--את-הלוים:  למשפחתם, ולבית אבתם.  ד,מז מבן שלשים שנה ומעלה, ועד בן-חמשים שנה:  כל-הבא, לעבד עבדת עבדה ועבדת משא--באהל מועד.  ד,מח ויהיו, פקדיהם--שמנת אלפים, וחמש מאות ושמנים.  ד,מט על-פי יהוה פקד אותם, ביד-משה--איש איש על-עבדתו, ועל-משאו; ופקדיו, אשר-צוה יהוה את-משה.  

ה,א וידבר יהוה, אל-משה לאמר.  ה,ב צו, את-בני ישראל, וישלחו מן-המחנה, כל-צרוע וכל-זב; וכל, טמא לנפש.  ה,ג מזכר עד-נקבה תשלחו, אל-מחוץ למחנה תשלחום; ולא יטמאו את-מחניהם, אשר אני שכן בתוכם.  ה,ד ויעשו-כן, בני ישראל, וישלחו אותם, אל-מחוץ למחנה:  כאשר דבר יהוה אל-משה, כן עשו בני ישראל.  

ה,ה וידבר יהוה, אל-משה לאמר.  ה,ו דבר, אל-בני ישראל, איש או-אשה כי יעשו מכל-חטאת האדם, למעל מעל ביהוה; ואשמה, הנפש ההוא.  ה,ז והתודו, את-חטאתם אשר עשו, והשיב את-אשמו בראשו, וחמישתו יסף עליו; ונתן, לאשר אשם לו.  ה,ח ואם-אין לאיש גאל, להשיב האשם אליו--האשם המושב ליהוה, לכהן:  מלבד, איל הכפרים, אשר יכפר-בו, עליו.  ה,ט וכל-תרומה לכל-קדשי בני-ישראל, אשר-יקריבו לכהן--לו יהיה.  ה,י ואיש את-קדשיו, לו יהיו; איש אשר-יתן לכהן, לו יהיה.  

ה,יא וידבר יהוה, אל-משה לאמר.  ה,יב דבר אל-בני ישראל, ואמרת אלהם:  איש איש כי-תשטה אשתו, ומעלה בו מעל.  ה,יג ושכב איש אתה, שכבת-זרע, ונעלם מעיני אישה, ונסתרה והיא נטמאה; ועד אין בה, והוא לא נתפשה.  ה,יד ועבר עליו רוח-קנאה וקנא את-אשתו, והוא נטמאה; או-עבר עליו רוח-קנאה וקנא את-אשתו, והיא לא נטמאה.  ה,טו והביא האיש את-אשתו, אל-הכהן, והביא את-קרבנה עליה, עשירת האיפה קמח שערים; לא-יצק עליו שמן, ולא-יתן עליו לבנה--כי-מנחת קנאת הוא, מנחת זכרון מזכרת עון.  ה,טז והקריב אתה, הכהן; והעמדה, לפני יהוה.  ה,יז ולקח הכהן מים קדשים, בכלי-חרש; ומן-העפר, אשר יהיה בקרקע המשכן, יקח הכהן, ונתן אל-המים.  ה,יח והעמיד הכהן את-האשה, לפני יהוה, ופרע את-ראש האשה, ונתן על-כפיה את מנחת הזכרון מנחת קנאת הוא; וביד הכהן יהיו, מי המרים המאררים.  ה,יט והשביע אתה הכהן, ואמר אל-האשה אם-לא שכב איש אתך, ואם-לא שטית טמאה, תחת אישך--הנקי, ממי המרים המאררים האלה.  ה,כ ואת, כי שטית תחת אישך--וכי נטמאת; ויתן איש בך את-שכבתו, מבלעדי אישך.  ה,כא והשביע הכהן את-האשה, בשבעת האלה, ואמר הכהן לאשה, יתן יהוה אותך לאלה ולשבעה בתוך עמך--בתת יהוה את-ירכך נפלת, ואת-בטנך צבה.  ה,כב ובאו המים המאררים האלה, במעיך, לצבות בטן, ולנפל ירך; ואמרה האשה, אמן אמן.  ה,כג וכתב את-האלת האלה, הכהן--בספר; ומחה, אל-מי המרים.  ה,כד והשקה, את-האשה, את-מי המרים, המאררים; ובאו בה המים המאררים, למרים.  ה,כה ולקח הכהן מיד האשה, את מנחת הקנאת; והניף את-המנחה לפני יהוה, והקריב אתה אל-המזבח.  ה,כו וקמץ הכהן מן-המנחה את-אזכרתה, והקטיר המזבחה; ואחר ישקה את-האשה, את-המים.  ה,כז והשקה את-המים, והיתה אם-נטמאה ותמעל מעל באישה--ובאו בה המים המאררים למרים, וצבתה בטנה ונפלה ירכה; והיתה האשה לאלה, בקרב עמה.  ה,כח ואם-לא נטמאה האשה, וטהרה הוא--ונקתה, ונזרעה זרע.  ה,כט זאת תורת, הקנאת, אשר תשטה אשה תחת אישה, ונטמאה.  ה,ל או איש, אשר תעבר עליו רוח קנאה--וקנא את-אשתו; והעמיד את-האשה, לפני יהוה, ועשה לה הכהן, את כל-התורה הזאת.  ה,לא ונקה האיש, מעון; והאשה ההוא, תשא את-עונה.  

ו,א וידבר יהוה, אל-משה לאמר.  ו,ב דבר אל-בני ישראל, ואמרת אלהם:  איש או-אשה, כי יפלא לנדר נדר נזיר--להזיר, ליהוה.  ו,ג מיין ושכר יזיר, חמץ יין וחמץ שכר לא ישתה; וכל-משרת ענבים לא ישתה, וענבים לחים ויבשים לא יאכל.  ו,ד כל, ימי נזרו:  מכל אשר יעשה מגפן היין, מחרצנים ועד-זג--לא יאכל.  ו,ה כל-ימי נדר נזרו, תער לא-יעבר על-ראשו:  עד-מלאת הימם אשר-יזיר ליהוה, קדש יהיה--גדל פרע, שער ראשו.  ו,ו כל-ימי הזירו, ליהוה, על-נפש מת, לא יבא.  ו,ז לאביו ולאמו, לאחיו ולאחתו--לא-יטמא להם, במתם:  כי נזר אלהיו, על-ראשו.  ו,ח כל, ימי נזרו, קדש הוא, ליהוה.  ו,ט וכי-ימות מת עליו בפתע פתאם, וטמא ראש נזרו--וגלח ראשו ביום טהרתו, ביום השביעי יגלחנו.  ו,י וביום השמיני, יבא שתי תרים, או שני, בני יונה:  אל-הכהן--אל-פתח, אהל מועד.  ו,יא ועשה הכהן, אחד לחטאת ואחד לעלה, וכפר עליו, מאשר חטא על-הנפש; וקדש את-ראשו, ביום ההוא.  ו,יב והזיר ליהוה את-ימי נזרו, והביא כבש בן-שנתו לאשם; והימים הראשנים יפלו, כי טמא נזרו.  ו,יג וזאת תורת, הנזיר:  ביום, מלאת ימי נזרו, יביא אתו, אל-פתח אהל מועד.  ו,יד והקריב את-קרבנו ליהוה כבש בן-שנתו תמים אחד, לעלה, וכבשה אחת בת-שנתה תמימה, לחטאת; ואיל-אחד תמים, לשלמים.  ו,טו וסל מצות, סלת חלת בלולת בשמן, ורקיקי מצות, משחים בשמן; ומנחתם, ונסכיהם.  ו,טז והקריב הכהן, לפני יהוה; ועשה את-חטאתו, ואת-עלתו.  ו,יז ואת-האיל יעשה זבח שלמים, ליהוה, על, סל המצות; ועשה, הכהן, את-מנחתו, ואת-נסכו.  ו,יח וגלח הנזיר, פתח אהל מועד--את-ראש נזרו; ולקח, את-שער ראש נזרו, ונתן על-האש, אשר-תחת זבח השלמים.  ו,יט ולקח הכהן את-הזרע בשלה, מן-האיל, וחלת מצה אחת מן-הסל, ורקיק מצה אחד; ונתן על-כפי הנזיר, אחר התגלחו את-נזרו.  ו,כ והניף אותם הכהן תנופה, לפני יהוה--קדש הוא לכהן, על חזה התנופה ועל שוק התרומה; ואחר ישתה הנזיר, יין.  ו,כא זאת תורת הנזיר, אשר ידר, קרבנו ליהוה על-נזרו, מלבד אשר-תשיג ידו; כפי נדרו, אשר ידר--כן יעשה, על תורת נזרו.  

ו,כב וידבר יהוה, אל-משה לאמר.  ו,כג דבר אל-אהרן ואל-בניו לאמר, כה תברכו את-בני ישראל:  אמור, להם.  

ו,כד יברכך יהוה, וישמרך.  

ו,כה יאר יהוה פניו אליך, ויחנך.  

ו,כו ישא יהוה פניו אליך, וישם לך שלום.  

ו,כז ושמו את-שמי, על-בני ישראל; ואני, אברכם.  

ז,א ויהי ביום כלות משה להקים את-המשכן, וימשח אתו ויקדש אתו ואת-כל-כליו, ואת-המזבח, ואת-כל-כליו; וימשחם, ויקדש אתם.  ז,ב ויקריבו נשיאי ישראל, ראשי בית אבתם:  הם נשיאי המטת, הם העמדים על-הפקדים.  ז,ג ויביאו את-קרבנם לפני יהוה, שש-עגלת צב ושני עשר בקר--עגלה על-שני הנשאים, ושור לאחד; ויקריבו אותם, לפני המשכן.  ז,ד ויאמר יהוה, אל-משה לאמר.  ז,ה קח, מאתם, והיו, לעבד את-עבדת אהל מועד; ונתתה אותם אל-הלוים, איש כפי עבדתו.  ז,ו ויקח משה, את-העגלת ואת-הבקר; ויתן אותם, אל-הלוים.  ז,ז את שתי העגלות, ואת ארבעת הבקר--נתן, לבני גרשון:  כפי, עבדתם.  ז,ח ואת ארבע העגלת, ואת שמנת הבקר--נתן, לבני מררי:  כפי, עבדתם, ביד איתמר, בן-אהרן הכהן.  ז,ט ולבני קהת, לא נתן:  כי-עבדת הקדש עלהם, בכתף ישאו.  ז,י ויקריבו הנשאים, את חנכת המזבח, ביום, המשח אתו; ויקריבו הנשיאם את-קרבנם, לפני המזבח.  ז,יא ויאמר יהוה, אל-משה:  נשיא אחד ליום, נשיא אחד ליום, יקריבו את-קרבנם, לחנכת המזבח.  

ז,יב ויהי, המקריב ביום הראשון--את-קרבנו:  נחשון בן-עמינדב, למטה יהודה.  ז,יג וקרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,יד כף אחת עשרה זהב, מלאה קטרת.  ז,טו פר אחד בן-בקר, איל אחד כבש-אחד בן-שנתו--לעלה.  ז,טז שעיר-עזים אחד, לחטאת.  ז,יז ולזבח השלמים, בקר שנים, אילם חמשה עתודים חמשה, כבשים בני-שנה חמשה:  זה קרבן נחשון, בן-עמינדב.  

ז,יח ביום, השני, הקריב, נתנאל בן-צוער--נשיא, יששכר.  ז,יט הקרב את-קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,כ כף אחת עשרה זהב, מלאה קטרת.  ז,כא פר אחד בן-בקר, איל אחד כבש-אחד בן-שנתו--לעלה.  ז,כב שעיר-עזים אחד, לחטאת.  ז,כג ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן נתנאל, בן-צוער.  

ז,כד ביום, השלישי, נשיא, לבני זבולן--אליאב, בן-חלן.  ז,כה קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,כו כף אחת עשרה זהב, מלאה קטרת.  ז,כז פר אחד בן-בקר, איל אחד כבש-אחד בן-שנתו--לעלה.  ז,כח שעיר-עזים אחד, לחטאת.  ז,כט ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן אליאב, בן-חלן.  

ז,ל ביום, הרביעי, נשיא, לבני ראובן--אליצור, בן-שדיאור.  ז,לא קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,לב כף אחת עשרה זהב, מלאה קטרת.  ז,לג פר אחד בן-בקר, איל אחד כבש-אחד בן-שנתו--לעלה.  ז,לד שעיר-עזים אחד, לחטאת.  ז,לה ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן אליצור, בן-שדיאור.  

ז,לו ביום, החמישי, נשיא, לבני שמעון--שלמיאל, בן-צורישדי.  ז,לז קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,לח כף אחת עשרה זהב, מלאה קטרת.  ז,לט פר אחד בן-בקר, איל אחד כבש-אחד בן-שנתו--לעלה.  ז,מ שעיר-עזים אחד, לחטאת.  ז,מא ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן שלמיאל, בן-צורישדי.  

ז,מב ביום, הששי, נשיא, לבני גד--אליסף, בן-דעואל.  ז,מג קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,מד כף אחת עשרה זהב, מלאה קטרת.  ז,מה פר אחד בן-בקר, איל אחד כבש-אחד בן-שנתו--לעלה.  ז,מו שעיר-עזים אחד, לחטאת.  ז,מז ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן אליסף, בן-דעואל.  

ז,מח ביום, השביעי, נשיא, לבני אפרים--אלישמע, בן-עמיהוד.  ז,מט קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,נ כף אחת עשרה זהב, מלאה קטרת.  ז,נא פר אחד בן-בקר, איל אחד כבש-אחד בן-שנתו--לעלה.  ז,נב שעיר-עזים אחד, לחטאת.  ז,נג ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן אלישמע, בן-עמיהוד.  

ז,נד ביום, השמיני, נשיא, לבני מנשה--גמליאל, בן-פדהצור.  ז,נה קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,נו כף אחת עשרה זהב, מלאה קטרת.  ז,נז פר אחד בן-בקר, איל אחד כבש-אחד בן-שנתו--לעלה.  ז,נח שעיר-עזים אחד, לחטאת.  ז,נט ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן גמליאל, בן-פדהצור.  

ז,ס ביום, התשיעי, נשיא, לבני בנימן--אבידן, בן-גדעני.  ז,סא קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,סב כף אחת עשרה זהב, מלאה קטרת.  ז,סג פר אחד בן-בקר, איל אחד כבש-אחד בן-שנתו--לעלה.  ז,סד שעיר-עזים אחד, לחטאת.  ז,סה ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן אבידן, בן-גדעני.  

ז,סו ביום, העשירי, נשיא, לבני דן--אחיעזר, בן-עמישדי.  ז,סז קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,סח כף אחת עשרה זהב, מלאה קטרת.  ז,סט פר אחד בן-בקר, איל אחד כבש-אחד בן-שנתו--לעלה.  ז,ע שעיר-עזים אחד, לחטאת.  ז,עא ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן אחיעזר, בן-עמישדי.  

ז,עב ביום עשתי עשר יום, נשיא לבני אשר--פגעיאל, בן-עכרן.  ז,עג קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,עד כף אחת עשרה זהב, מלאה קטרת.  ז,עה פר אחד בן-בקר, איל אחד כבש-אחד בן-שנתו--לעלה.  ז,עו שעיר-עזים אחד, לחטאת.  ז,עז ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן פגעיאל, בן-עכרן.  

ז,עח ביום שנים עשר יום, נשיא לבני נפתלי--אחירע, בן-עינן.  ז,עט קרבנו קערת-כסף אחת, שלשים ומאה משקלה, מזרק אחד כסף, שבעים שקל בשקל הקדש; שניהם מלאים, סלת בלולה בשמן--למנחה.  ז,פ כף אחת עשרה זהב, מלאה קטרת.  ז,פא פר אחד בן-בקר, איל אחד כבש-אחד בן-שנתו--לעלה.  ז,פב שעיר-עזים אחד, לחטאת.  ז,פג ולזבח השלמים, בקר שנים, אילם חמשה עתדים חמשה, כבשים בני-שנה חמשה:  זה קרבן אחירע, בן-עינן.  

ז,פד זאת חנכת המזבח, ביום המשח אתו, מאת, נשיאי ישראל:  קערת כסף שתים עשרה, מזרקי-כסף שנים עשר, כפות זהב, שתים עשרה.  ז,פה שלשים ומאה, הקערה האחת כסף, ושבעים, המזרק האחד; כל כסף הכלים, אלפים וארבע-מאות בשקל הקדש.  ז,פו כפות זהב שתים-עשרה מלאת קטרת, עשרה עשרה הכף בשקל הקדש; כל-זהב הכפות, עשרים ומאה.  ז,פז כל-הבקר לעלה שנים עשר פרים, אילם שנים-עשר כבשים בני-שנה שנים עשר--ומנחתם; ושעירי עזים שנים עשר, לחטאת.  ז,פח וכל בקר זבח השלמים, עשרים וארבעה פרים, אילם ששים עתדים ששים, כבשים בני-שנה ששים:  זאת חנכת המזבח, אחרי המשח אתו.  ז,פט ובבא משה אל-אהל מועד, לדבר אתו, וישמע את-הקול מדבר אליו מעל הכפרת אשר על-ארן העדת, מבין שני הכרבים; וידבר, אליו.  

ח,א וידבר יהוה, אל-משה לאמר.  ח,ב דבר, אל-אהרן, ואמרת, אליו:  בהעלתך, את-הנרת, אל-מול פני המנורה, יאירו שבעת הנרות.  ח,ג ויעש כן, אהרן--אל-מול פני המנורה, העלה נרתיה:  כאשר צוה יהוה, את-משה.  ח,ד וזה מעשה המנרה מקשה זהב, עד-ירכה עד-פרחה מקשה הוא:  כמראה, אשר הראה יהוה את-משה--כן עשה, את-המנרה.  

ח,ה וידבר יהוה, אל-משה לאמר.  ח,ו קח, את-הלוים, מתוך, בני ישראל; וטהרת, אתם.  ח,ז וכה-תעשה להם לטהרם, הזה עליהם מי חטאת; והעבירו תער על-כל-בשרם, וכבסו בגדיהם והטהרו.  ח,ח ולקחו, פר בן-בקר, ומנחתו, סלת בלולה בשמן; ופר-שני בן-בקר, תקח לחטאת.  ח,ט והקרבת, את-הלוים, לפני, אהל מועד; והקהלת--את-כל-עדת, בני ישראל.  ח,י והקרבת את-הלוים, לפני יהוה; וסמכו בני-ישראל את-ידיהם, על-הלוים.  ח,יא והניף אהרן את-הלוים תנופה לפני יהוה, מאת בני ישראל; והיו, לעבד את-עבדת יהוה.  ח,יב והלוים יסמכו את-ידיהם, על ראש הפרים; ועשה את-האחד חטאת ואת-האחד עלה, ליהוה, לכפר, על-הלוים.  ח,יג והעמדת, את-הלוים, לפני אהרן, ולפני בניו; והנפת אתם תנופה, ליהוה.  ח,יד והבדלת, את-הלוים, מתוך, בני ישראל; והיו לי, הלוים.  ח,טו ואחרי-כן יבאו הלוים, לעבד את-אהל מועד; וטהרת אתם, והנפת אתם תנופה.  ח,טז כי נתנים נתנים המה לי, מתוך בני ישראל:  תחת פטרת כל-רחם בכור כל, מבני ישראל--לקחתי אתם, לי.  ח,יז כי לי כל-בכור בבני ישראל, באדם ובבהמה:  ביום, הכתי כל-בכור בארץ מצרים, הקדשתי אתם, לי.  ח,יח ואקח, את-הלוים, תחת כל-בכור, בבני ישראל.  ח,יט ואתנה את-הלוים נתנים לאהרן ולבניו, מתוך בני ישראל, לעבד את-עבדת בני-ישראל באהל מועד, ולכפר על-בני ישראל; ולא יהיה בבני ישראל, נגף, בגשת בני-ישראל, אל-הקדש.  ח,כ ויעש משה ואהרן וכל-עדת בני-ישראל, ללוים:  ככל אשר-צוה יהוה את-משה, ללוים--כן-עשו להם, בני ישראל.  ח,כא ויתחטאו הלוים, ויכבסו בגדיהם, וינף אהרן אתם תנופה, לפני יהוה; ויכפר עליהם אהרן, לטהרם.  ח,כב ואחרי-כן באו הלוים, לעבד את-עבדתם באהל מועד, לפני אהרן, ולפני בניו:  כאשר צוה יהוה את-משה על-הלוים, כן עשו להם.  

ח,כג וידבר יהוה, אל-משה לאמר.  ח,כד זאת, אשר ללוים:  מבן חמש ועשרים שנה, ומעלה, יבוא לצבא צבא, בעבדת אהל מועד.  ח,כה ומבן חמשים שנה, ישוב מצבא העבדה; ולא יעבד, עוד.  ח,כו ושרת את-אחיו באהל מועד, לשמר משמרת, ועבדה, לא יעבד; ככה תעשה ללוים, במשמרתם.  

ט,א וידבר יהוה אל-משה במדבר-סיני בשנה השנית לצאתם מארץ מצרים, בחדש הראשון--לאמר.  ט,ב ויעשו בני-ישראל את-הפסח, במועדו.  ט,ג בארבעה עשר-יום בחדש הזה בין הערבים, תעשו אתו--במעדו; ככל-חקתיו וככל-משפטיו, תעשו אתו.  ט,ד וידבר משה אל-בני ישראל, לעשת הפסח.  ט,ה ויעשו את-הפסח בראשון בארבעה עשר יום לחדש, בין הערבים--במדבר סיני:  ככל אשר צוה יהוה, את-משה--כן עשו, בני ישראל.  ט,ו ויהי אנשים, אשר היו טמאים לנפש אדם, ולא-יכלו לעשת-הפסח, ביום ההוא; ויקרבו לפני משה, ולפני אהרן--ביום ההוא.  ט,ז ויאמרו האנשים ההמה, אליו, אנחנו טמאים, לנפש אדם; למה נגרע, לבלתי הקריב את-קרבן יהוה במעדו, בתוך, בני ישראל.  ט,ח ויאמר אלהם, משה:  עמדו ואשמעה, מה-יצוה יהוה לכם.  

ט,ט וידבר יהוה, אל-משה לאמר.  ט,י דבר אל-בני ישראל, לאמר:  איש איש כי-יהיה-טמא לנפש או בדרך רחקה לכם, או לדרתיכם, ועשה פסח, ליהוה.  ט,יא בחדש השני בארבעה עשר יום, בין הערבים--יעשו אתו:  על-מצות ומררים, יאכלהו.  ט,יב לא-ישאירו ממנו עד-בקר, ועצם לא ישברו-בו; ככל-חקת הפסח, יעשו אתו.  ט,יג והאיש אשר-הוא טהור ובדרך לא-היה, וחדל לעשות הפסח--ונכרתה הנפש ההוא, מעמיה:  כי קרבן יהוה, לא הקריב במעדו--חטאו ישא, האיש ההוא.  ט,יד וכי-יגור אתכם גר, ועשה פסח ליהוה--כחקת הפסח וכמשפטו, כן יעשה:  חקה אחת יהיה לכם, ולגר ולאזרח הארץ.  

ט,טו וביום, הקים את-המשכן, כסה הענן את-המשכן, לאהל העדת; ובערב יהיה על-המשכן, כמראה-אש--עד-בקר.  ט,טז כן יהיה תמיד, הענן יכסנו; ומראה-אש, לילה.  ט,יז ולפי העלות הענן, מעל האהל--ואחרי כן, יסעו בני ישראל; ובמקום, אשר ישכן-שם הענן--שם יחנו, בני ישראל.  ט,יח על-פי יהוה, יסעו בני ישראל, ועל-פי יהוה, יחנו:  כל-ימי, אשר ישכן הענן על-המשכן--יחנו.  ט,יט ובהאריך הענן על-המשכן, ימים רבים--ושמרו בני-ישראל את-משמרת יהוה, ולא יסעו.  ט,כ ויש אשר יהיה הענן, ימים מספר--על-המשכן; על-פי יהוה יחנו, ועל-פי יהוה יסעו.  ט,כא ויש אשר-יהיה הענן, מערב עד-בקר, ונעלה הענן בבקר, ונסעו; או יומם ולילה, ונעלה הענן ונסעו.  ט,כב או-ימים או-חדש או-ימים, בהאריך הענן על-המשכן לשכן עליו, יחנו בני-ישראל, ולא יסעו; ובהעלתו, יסעו.  ט,כג על-פי יהוה יחנו, ועל-פי יהוה יסעו:  את-משמרת יהוה שמרו, על-פי יהוה ביד-משה.  

י,א וידבר יהוה, אל-משה לאמר.  י,ב עשה לך, שתי חצוצרת כסף--מקשה, תעשה אתם; והיו לך למקרא העדה, ולמסע את-המחנות.  י,ג ותקעו, בהן--ונועדו אליך כל-העדה, אל-פתח אהל מועד.  י,ד ואם-באחת, יתקעו--ונועדו אליך הנשיאים, ראשי אלפי ישראל.  י,ה ותקעתם, תרועה--ונסעו, המחנות, החנים, קדמה.  י,ו ותקעתם תרועה, שנית--ונסעו המחנות, החנים תימנה; תרועה יתקעו, למסעיהם.  י,ז ובהקהיל, את-הקהל--תתקעו, ולא תריעו.  י,ח ובני אהרן הכהנים, יתקעו בחצצרות; והיו לכם לחקת עולם, לדרתיכם.  י,ט וכי-תבאו מלחמה בארצכם, על-הצר הצרר אתכם--והרעתם, בחצצרת; ונזכרתם, לפני יהוה אלהיכם, ונושעתם, מאיביכם.  י,י וביום שמחתכם ובמועדיכם, ובראשי חדשיכם--ותקעתם בחצצרת על עלתיכם, ועל זבחי שלמיכם; והיו לכם לזכרון לפני אלהיכם, אני יהוה אלהיכם.  

י,יא ויהי בשנה השנית, בחדש השני--בעשרים בחדש; נעלה, הענן, מעל, משכן העדת.  י,יב ויסעו בני-ישראל למסעיהם, ממדבר סיני; וישכן הענן, במדבר פארן.  י,יג ויסעו, בראשנה, על-פי יהוה, ביד-משה.  י,יד ויסע דגל מחנה בני-יהודה, בראשנה--לצבאתם; ועל-צבאו--נחשון, בן-עמינדב.  י,טו ועל-צבא--מטה, בני יששכר:  נתנאל, בן-צוער.  י,טז ועל-צבא--מטה, בני זבולן:  אליאב, בן-חלן.  י,יז והורד, המשכן; ונסעו בני-גרשון ובני מררי, נשאי המשכן.  י,יח ונסע, דגל מחנה ראובן--לצבאתם; ועל-צבאו--אליצור, בן-שדיאור.  י,יט ועל-צבא--מטה, בני שמעון:  שלמיאל, בן-צורישדי.  י,כ ועל-צבא, מטה בני-גד:  אליסף, בן-דעואל.  י,כא ונסעו, הקהתים, נשאי, המקדש; והקימו את-המשכן, עד-באם.  י,כב ונסע, דגל מחנה בני-אפרים--לצבאתם; ועל-צבאו--אלישמע, בן-עמיהוד.  י,כג ועל-צבא--מטה, בני מנשה:  גמליאל, בן-פדהצור.  י,כד ועל-צבא--מטה, בני בנימן:  אבידן, בן-גדעוני.  י,כה ונסע, דגל מחנה בני-דן--מאסף לכל-המחנת, לצבאתם; ועל-צבאו--אחיעזר, בן-עמישדי.  י,כו ועל-צבא--מטה, בני אשר:  פגעיאל, בן-עכרן.  י,כז ועל-צבא--מטה, בני נפתלי:  אחירע, בן-עינן.  י,כח אלה מסעי בני-ישראל, לצבאתם; ויסעו.  

י,כט ויאמר משה, לחבב בן-רעואל המדיני חתן משה, נסעים אנחנו אל-המקום אשר אמר יהוה, אתו אתן לכם; לכה אתנו והטבנו לך, כי-יהוה דבר-טוב על-ישראל.  י,ל ויאמר אליו, לא אלך:  כי אם-אל-ארצי ואל-מולדתי, אלך.  י,לא ויאמר, אל-נא תעזב אתנו:  כי על-כן ידעת, חנתנו במדבר, והיית לנו, לעינים.  י,לב והיה, כי-תלך עמנו:  והיה הטוב ההוא, אשר ייטיב יהוה עמנו--והטבנו לך.  י,לג ויסעו מהר יהוה, דרך שלשת ימים; וארון ברית-יהוה נסע לפניהם, דרך שלשת ימים, לתור להם, מנוחה.  י,לד וענן יהוה עליהם, יומם, בנסעם, מן-המחנה. 

י,לה ויהי בנסע הארן, ויאמר משה:  קומה יהוה, ויפצו איביך, וינסו משנאיך, מפניך.  י,לו ובנחה, יאמר:  שובה יהוה, רבבות אלפי ישראל.  

יא,א ויהי העם כמתאננים, רע באזני יהוה; וישמע יהוה, ויחר אפו, ותבער-בם אש יהוה, ותאכל בקצה המחנה.  יא,ב ויצעק העם, אל-משה; ויתפלל משה אל-יהוה, ותשקע האש.  יא,ג ויקרא שם-המקום ההוא, תבערה:  כי-בערה בם, אש יהוה.  יא,ד והאספסף אשר בקרבו, התאוו תאוה; וישבו ויבכו, גם בני ישראל, ויאמרו, מי יאכלנו בשר.  יא,ה זכרנו, את-הדגה, אשר-נאכל במצרים, חנם; את הקשאים, ואת האבטחים, ואת-החציר ואת-הבצלים, ואת-השומים.  יא,ו ועתה נפשנו יבשה, אין כל--בלתי, אל-המן עינינו.  יא,ז והמן, כזרע-גד הוא; ועינו, כעין הבדלח.  יא,ח שטו העם ולקטו וטחנו ברחים, או דכו במדכה, ובשלו בפרור, ועשו אתו עגות; והיה טעמו, כטעם לשד השמן.  יא,ט וברדת הטל על-המחנה, לילה, ירד המן, עליו.  יא,י וישמע משה את-העם, בכה למשפחתיו--איש, לפתח אהלו; ויחר-אף יהוה מאד, ובעיני משה רע.  יא,יא ויאמר משה אל-יהוה, למה הרעת לעבדך, ולמה לא-מצתי חן, בעיניך:  לשום, את-משא כל-העם הזה--עלי.  יא,יב האנכי הריתי, את כל-העם הזה--אם-אנכי, ילדתיהו:  כי-תאמר אלי שאהו בחיקך, כאשר ישא האמן את-הינק, על האדמה, אשר נשבעת לאבתיו.  יא,יג מאין לי בשר, לתת לכל-העם הזה:  כי-יבכו עלי לאמר, תנה-לנו בשר ונאכלה.  יא,יד לא-אוכל אנכי לבדי, לשאת את-כל-העם הזה:  כי כבד, ממני.  יא,טו ואם-ככה את-עשה לי, הרגני נא הרג--אם-מצאתי חן, בעיניך; ואל-אראה, ברעתי.  

יא,טז ויאמר יהוה אל-משה, אספה-לי שבעים איש מזקני ישראל, אשר ידעת, כי-הם זקני העם ושטריו; ולקחת אתם אל-אהל מועד, והתיצבו שם עמך.  יא,יז וירדתי, ודברתי עמך שם, ואצלתי מן-הרוח אשר עליך, ושמתי עליהם; ונשאו אתך במשא העם, ולא-תשא אתה לבדך.  יא,יח ואל-העם תאמר התקדשו למחר, ואכלתם בשר--כי בכיתם באזני יהוה לאמר מי יאכלנו בשר, כי-טוב לנו במצרים; ונתן יהוה לכם בשר, ואכלתם.  יא,יט לא יום אחד תאכלון, ולא יומים; ולא חמשה ימים, ולא עשרה ימים, ולא, עשרים יום.  יא,כ עד חדש ימים, עד אשר-יצא מאפכם, והיה לכם, לזרא:  יען, כי-מאסתם את-יהוה אשר בקרבכם, ותבכו לפניו לאמר, למה זה יצאנו ממצרים.  יא,כא ויאמר, משה, שש-מאות אלף רגלי, העם אשר אנכי בקרבו; ואתה אמרת, בשר אתן להם, ואכלו, חדש ימים.  יא,כב הצאן ובקר ישחט להם, ומצא להם; אם את-כל-דגי הים יאסף להם, ומצא להם.  

יא,כג ויאמר יהוה אל-משה, היד יהוה תקצר; עתה תראה היקרך דברי, אם-לא.  יא,כד ויצא משה--וידבר אל-העם, את דברי יהוה; ויאסף שבעים איש, מזקני העם, ויעמד אתם, סביבת האהל.  יא,כה וירד יהוה בענן, וידבר אליו, ויאצל מן-הרוח אשר עליו, ויתן על-שבעים איש הזקנים; ויהי, כנוח עליהם הרוח, ויתנבאו, ולא יספו.  יא,כו וישארו שני-אנשים במחנה שם האחד אלדד ושם השני מידד ותנח עלהם הרוח, והמה בכתבים, ולא יצאו, האהלה; ויתנבאו, במחנה.  יא,כז וירץ הנער, ויגד למשה ויאמר:  אלדד ומידד, מתנבאים במחנה.  יא,כח ויען יהושע בן-נון, משרת משה מבחריו--ויאמר:  אדני משה, כלאם.  יא,כט ויאמר לו משה, המקנא אתה לי; ומי יתן כל-עם יהוה, נביאים--כי-יתן יהוה את-רוחו, עליהם.  יא,ל ויאסף משה, אל-המחנה--הוא, וזקני ישראל.  יא,לא ורוח נסע מאת יהוה, ויגז שלוים מן-הים, ויטש על-המחנה כדרך יום כה וכדרך יום כה, סביבות המחנה--וכאמתים, על-פני הארץ.  יא,לב ויקם העם כל-היום ההוא וכל-הלילה וכל יום המחרת, ויאספו את-השלו--הממעיט, אסף עשרה חמרים; וישטחו להם שטוח, סביבות המחנה.  יא,לג הבשר, עודנו בין שניהם--טרם, יכרת; ואף יהוה, חרה בעם, ויך יהוה בעם, מכה רבה מאד.  יא,לד ויקרא את-שם-המקום ההוא, קברות התאוה:  כי-שם, קברו, את-העם, המתאוים.  יא,לה מקברות התאוה נסעו העם, חצרות; ויהיו, בחצרות.  

יב,א ותדבר מרים ואהרן במשה, על-אדות האשה הכשית אשר לקח:  כי-אשה כשית, לקח.  יב,ב ויאמרו, הרק אך-במשה דבר יהוה--הלא, גם-בנו דבר; וישמע, יהוה.  יב,ג והאיש משה, ענו מאד--מכל, האדם, אשר, על-פני האדמה.  

יב,ד ויאמר יהוה פתאם, אל-משה ואל-אהרן ואל-מרים, צאו שלשתכם, אל-אהל מועד; ויצאו, שלשתם.  יב,ה וירד יהוה בעמוד ענן, ויעמד פתח האהל; ויקרא אהרן ומרים, ויצאו שניהם.  יב,ו ויאמר, שמעו-נא דברי; אם-יהיה, נביאכם--יהוה במראה אליו אתודע, בחלום אדבר-בו.  יב,ז לא-כן, עבדי משה:  בכל-ביתי, נאמן הוא.  יב,ח פה אל-פה אדבר-בו, ומראה ולא בחידת, ותמנת יהוה, יביט; ומדוע לא יראתם, לדבר בעבדי במשה.  יב,ט ויחר-אף יהוה בם, וילך.  יב,י והענן, סר מעל האהל, והנה מרים, מצרעת כשלג; ויפן אהרן אל-מרים, והנה מצרעת.  יב,יא ויאמר אהרן, אל-משה:  בי אדני--אל-נא תשת עלינו חטאת, אשר נואלנו ואשר חטאנו.  יב,יב אל-נא תהי, כמת, אשר בצאתו מרחם אמו, ויאכל חצי בשרו.  יב,יג ויצעק משה, אל-יהוה לאמר:  אל, נא רפא נא לה.  

יב,יד ויאמר יהוה אל-משה, ואביה ירק ירק בפניה--הלא תכלם, שבעת ימים; תסגר שבעת ימים, מחוץ למחנה, ואחר, תאסף.  יב,טו ותסגר מרים מחוץ למחנה, שבעת ימים; והעם לא נסע, עד-האסף מרים.  יב,טז ואחר נסעו העם, מחצרות; ויחנו, במדבר פארן.  

יג,א וידבר יהוה, אל-משה לאמר.  יג,ב שלח-לך אנשים, ויתרו את-ארץ כנען, אשר-אני נתן, לבני ישראל:  איש אחד איש אחד למטה אבתיו, תשלחו--כל, נשיא בהם.  יג,ג וישלח אתם משה ממדבר פארן, על-פי יהוה:  כלם אנשים, ראשי בני-ישראל המה.  יג,ד ואלה, שמותם:  למטה ראובן, שמוע בן-זכור.  יג,ה למטה שמעון, שפט בן-חורי.  יג,ו למטה יהודה, כלב בן-יפנה.  יג,ז למטה יששכר, יגאל בן-יוסף.  יג,ח למטה אפרים, הושע בן-נון.  יג,ט למטה בנימן, פלטי בן-רפוא.  יג,י למטה זבולן, גדיאל בן-סודי.  יג,יא למטה יוסף, למטה מנשה--גדי, בן-סוסי.  יג,יב למטה דן, עמיאל בן-גמלי.  יג,יג למטה אשר, סתור בן-מיכאל.  יג,יד למטה נפתלי, נחבי בן-ופסי.  יג,טו למטה גד, גאואל בן-מכי.  יג,טז אלה שמות האנשים, אשר-שלח משה לתור את-הארץ; ויקרא משה להושע בן-נון, יהושע.  יג,יז וישלח אתם משה, לתור את-ארץ כנען; ויאמר אלהם, עלו זה בנגב, ועליתם, את-ההר.  יג,יח וראיתם את-הארץ, מה-הוא; ואת-העם, הישב עליה--החזק הוא הרפה, המעט הוא אם-רב.  יג,יט ומה הארץ, אשר-הוא ישב בה--הטובה הוא, אם-רעה; ומה הערים, אשר-הוא יושב בהנה--הבמחנים, אם במבצרים.  יג,כ ומה הארץ השמנה הוא אם-רזה, היש-בה עץ אם-אין, והתחזקתם, ולקחתם מפרי הארץ; והימים--ימי, בכורי ענבים.  יג,כא ויעלו, ויתרו את-הארץ, ממדבר-צן עד-רחב, לבא חמת.  יג,כב ויעלו בנגב, ויבא עד-חברון, ושם אחימן ששי ותלמי, ילידי הענק; וחברון, שבע שנים נבנתה, לפני, צען מצרים.  יג,כג ויבאו עד-נחל אשכל, ויכרתו משם זמורה ואשכול ענבים אחד, וישאהו במוט, בשנים; ומן-הרמנים, ומן-התאנים.  יג,כד למקום ההוא, קרא נחל אשכול, על אדות האשכול, אשר-כרתו משם בני ישראל.  יג,כה וישבו, מתור הארץ, מקץ, ארבעים יום.  יג,כו וילכו ויבאו אל-משה ואל-אהרן ואל-כל-עדת בני-ישראל, אל-מדבר פארן--קדשה; וישיבו אתם דבר ואת-כל-העדה, ויראום את-פרי הארץ.  יג,כז ויספרו-לו, ויאמרו, באנו, אל-הארץ אשר שלחתנו; וגם זבת חלב ודבש, הוא--וזה-פריה.  יג,כח אפס כי-עז העם, הישב בארץ; והערים, בצרות גדלת מאד, וגם-ילדי הענק, ראינו שם.  יג,כט עמלק יושב, בארץ הנגב; והחתי והיבוסי והאמרי, יושב בהר, והכנעני יושב על-הים, ועל יד הירדן.  יג,ל ויהס כלב את-העם, אל-משה; ויאמר, עלה נעלה וירשנו אתה--כי-יכול נוכל, לה.  יג,לא והאנשים אשר-עלו עמו, אמרו, לא נוכל, לעלות אל-העם:  כי-חזק הוא, ממנו.  יג,לב ויציאו דבת הארץ, אשר תרו אתה, אל-בני ישראל, לאמר:  הארץ אשר עברנו בה לתור אתה, ארץ אכלת יושביה הוא, וכל-העם אשר-ראינו בתוכה, אנשי מדות.  יג,לג ושם ראינו, את-הנפילים בני ענק--מן-הנפלים; ונהי בעינינו כחגבים, וכן היינו בעיניהם.  יד,א ותשא, כל-העדה, ויתנו, את-קולם; ויבכו העם, בלילה ההוא.  יד,ב וילנו על-משה ועל-אהרן, כל בני ישראל; ויאמרו אלהם כל-העדה, לו-מתנו בארץ מצרים, או במדבר הזה, לו-מתנו.  יד,ג ולמה יהוה מביא אתנו אל-הארץ הזאת, לנפל בחרב--נשינו וטפנו, יהיו לבז; הלוא טוב לנו, שוב מצרימה.  יד,ד ויאמרו, איש אל-אחיו:  נתנה ראש, ונשובה מצרימה.  יד,ה ויפל משה ואהרן, על-פניהם, לפני, כל-קהל עדת בני ישראל.  יד,ו ויהושע בן-נון, וכלב בן-יפנה, מן-התרים, את-הארץ--קרעו, בגדיהם.  יד,ז ויאמרו, אל-כל-עדת בני-ישראל לאמר:  הארץ, אשר עברנו בה לתור אתה--טובה הארץ, מאד מאד.  יד,ח אם-חפץ בנו, יהוה--והביא אתנו אל-הארץ הזאת, ונתנה לנו:  ארץ, אשר-הוא זבת חלב ודבש.  יד,ט אך ביהוה, אל-תמרדו, ואתם אל-תיראו את-עם הארץ, כי לחמנו הם; סר צלם מעליהם ויהוה אתנו, אל-תיראם.  יד,י ויאמרו, כל-העדה, לרגום אתם, באבנים; וכבוד יהוה, נראה באהל מועד, אל-כל-בני, ישראל.  

יד,יא ויאמר יהוה אל-משה, עד-אנה ינאצני העם הזה; ועד-אנה, לא-יאמינו בי, בכל האתות, אשר עשיתי בקרבו.  יד,יב אכנו בדבר, ואורשנו; ואעשה, אתך, לגוי-גדול ועצום, ממנו.  יד,יג ויאמר משה, אל-יהוה:  ושמעו מצרים, כי-העלית בכחך את-העם הזה מקרבו.  יד,יד ואמרו, אל-יושב הארץ הזאת, שמעו כי-אתה יהוה, בקרב העם הזה:  אשר-עין בעין נראה אתה יהוה, ועננך עמד עלהם, ובעמד ענן אתה הלך לפניהם יומם, ובעמוד אש לילה.  יד,טו והמתה את-העם הזה, כאיש אחד; ואמרו, הגוים, אשר-שמעו את-שמעך, לאמר.  יד,טז מבלתי יכלת יהוה, להביא את-העם הזה, אל-הארץ, אשר-נשבע להם; וישחטם, במדבר.  יד,יז ועתה, יגדל-נא כח אדני, כאשר דברת, לאמר.  יד,יח יהוה, ארך אפים ורב-חסד, נשא עון, ופשע; ונקה, לא ינקה--פקד עון אבות על-בנים, על-שלשים ועל-רבעים.  יד,יט סלח-נא, לעון העם הזה--כגדל חסדך; וכאשר נשאתה לעם הזה, ממצרים ועד-הנה.  יד,כ ויאמר יהוה, סלחתי כדברך.  יד,כא ואולם, חי-אני:  וימלא כבוד-יהוה, את-כל-הארץ.  יד,כב כי כל-האנשים, הראים את-כבדי ואת-אתתי, אשר-עשיתי במצרים, ובמדבר; וינסו אתי, זה עשר פעמים, ולא שמעו, בקולי.  יד,כג אם-יראו, את-הארץ, אשר נשבעתי, לאבתם; וכל-מנאצי, לא יראוה.  יד,כד ועבדי כלב, עקב היתה רוח אחרת עמו, וימלא, אחרי--והביאתיו, אל-הארץ אשר-בא שמה, וזרעו, יורשנה.  יד,כה והעמלקי והכנעני, יושב בעמק; מחר, פנו וסעו לכם המדבר--דרך ים-סוף.  

יד,כו וידבר יהוה, אל-משה ואל-אהרן לאמר.  יד,כז עד-מתי, לעדה הרעה הזאת, אשר המה מלינים, עלי; את-תלנות בני ישראל, אשר המה מלינים עלי--שמעתי.  יד,כח אמר אלהם, חי-אני נאם-יהוה, אם-לא, כאשר דברתם באזני:  כן, אעשה לכם.  יד,כט במדבר הזה יפלו פגריכם וכל-פקדיכם, לכל-מספרכם, מבן עשרים שנה, ומעלה:  אשר הלינתם, עלי.  יד,ל אם-אתם, תבאו אל-הארץ, אשר נשאתי את-ידי, לשכן אתכם בה--כי אם-כלב בן-יפנה, ויהושע בן-נון.  יד,לא וטפכם--אשר אמרתם, לבז יהיה:  והביאתי אתם--וידעו את-הארץ, אשר מאסתם בה.  יד,לב ופגריכם, אתם--יפלו, במדבר הזה.  יד,לג ובניכם יהיו רעים במדבר, ארבעים שנה, ונשאו, את-זנותיכם--עד-תם פגריכם, במדבר.  יד,לד במספר הימים אשר-תרתם את-הארץ, ארבעים יום--יום לשנה יום לשנה תשאו את-עונתיכם, ארבעים שנה; וידעתם, את-תנואתי.  יד,לה אני יהוה, דברתי, אם-לא זאת אעשה לכל-העדה הרעה הזאת, הנועדים עלי; במדבר הזה יתמו, ושם ימתו.  יד,לו והאנשים, אשר-שלח משה לתור את-הארץ; וישבו, וילונו וילינו עליו את-כל-העדה, להוציא דבה, על-הארץ.  יד,לז וימתו, האנשים, מוצאי דבת-הארץ, רעה--במגפה, לפני יהוה.  יד,לח ויהושע בן-נון, וכלב בן-יפנה, חיו מן-האנשים ההם, ההלכים לתור את-הארץ.  יד,לט וידבר משה את-הדברים האלה, אל-כל-בני ישראל; ויתאבלו העם, מאד.  יד,מ וישכמו בבקר, ויעלו אל-ראש-ההר לאמר:  הננו, ועלינו אל-המקום אשר-אמר יהוה--כי חטאנו.  יד,מא ויאמר משה, למה זה אתם עברים את-פי יהוה; והוא, לא תצלח.  יד,מב אל-תעלו, כי אין יהוה בקרבכם; ולא, תנגפו, לפני, איביכם.  יד,מג כי העמלקי והכנעני שם לפניכם, ונפלתם בחרב:  כי-על-כן שבתם מאחרי יהוה, ולא-יהיה יהוה עמכם.  יד,מד ויעפלו, לעלות אל-ראש ההר; וארון ברית-יהוה ומשה, לא-משו מקרב המחנה.  יד,מה וירד העמלקי והכנעני, הישב בהר ההוא; ויכום ויכתום, עד-החרמה.  

טו,א וידבר יהוה, אל-משה לאמר.  טו,ב דבר אל-בני ישראל, ואמרת אלהם:  כי תבאו, אל-ארץ מושבתיכם, אשר אני, נתן לכם.  טו,ג ועשיתם אשה ליהוה, עלה או-זבח, לפלא-נדר או בנדבה, או במעדיכם--לעשות ריח ניחח, ליהוה, מן-הבקר, או מן-הצאן.  טו,ד והקריב המקריב קרבנו, ליהוה--מנחה, סלת עשרון, בלול, ברבעית ההין שמן.  טו,ה ויין לנסך רביעית ההין, תעשה על-העלה או לזבח--לכבש, האחד.  טו,ו או לאיל תעשה מנחה, סלת שני עשרנים, בלולה בשמן, שלשית ההין.  טו,ז ויין לנסך, שלשית ההין--תקריב ריח-ניחח, ליהוה.  טו,ח וכי-תעשה בן-בקר, עלה או-זבח, לפלא-נדר או-שלמים, ליהוה.  טו,ט והקריב על-בן-הבקר מנחה, סלת שלשה עשרנים, בלול בשמן, חצי ההין.  טו,י ויין תקריב לנסך, חצי ההין--אשה ריח-ניחח, ליהוה.  טו,יא ככה יעשה, לשור האחד, או, לאיל האחד; או-לשה בכבשים, או בעזים.  טו,יב כמספר, אשר תעשו--ככה תעשו לאחד, כמספרם.  טו,יג כל-האזרח יעשה-ככה, את-אלה, להקריב אשה ריח-ניחח, ליהוה.  טו,יד וכי-יגור אתכם גר או אשר-בתוככם, לדרתיכם, ועשה אשה ריח-ניחח, ליהוה--כאשר תעשו, כן יעשה.  טו,טו הקהל, חקה אחת לכם ולגר הגר:  חקת עולם לדרתיכם, ככם כגר יהיה לפני יהוה.  טו,טז תורה אחת ומשפט אחד, יהיה לכם, ולגר, הגר אתכם.  

טו,יז וידבר יהוה, אל-משה לאמר.  טו,יח דבר אל-בני ישראל, ואמרת אלהם:  בבאכם, אל-הארץ, אשר אני מביא אתכם, שמה.  טו,יט והיה, באכלכם מלחם הארץ--תרימו תרומה, ליהוה.  טו,כ ראשית, ערסתכם--חלה, תרימו תרומה:  כתרומת גרן, כן תרימו אתה.  טו,כא מראשית, ערסתיכם, תתנו ליהוה, תרומה--לדרתיכם.  

טו,כב וכי תשגו--ולא תעשו, את כל-המצות האלה:  אשר-דבר יהוה, אל-משה.  טו,כג את כל-אשר צוה יהוה אליכם, ביד-משה:  מן-היום אשר צוה יהוה, והלאה--לדרתיכם.  טו,כד והיה, אם מעיני העדה נעשתה לשגגה, ועשו כל-העדה פר בן-בקר אחד לעלה לריח ניחח ליהוה, ומנחתו ונסכו כמשפט; ושעיר-עזים אחד, לחטת.  טו,כה וכפר הכהן, על-כל-עדת בני ישראל--ונסלח להם:  כי-שגגה הוא--והם הביאו את-קרבנם אשה ליהוה וחטאתם לפני יהוה, על-שגגתם.  טו,כו ונסלח, לכל-עדת בני ישראל, ולגר, הגר בתוכם:  כי לכל-העם, בשגגה.  

טו,כז ואם-נפש אחת, תחטא בשגגה--והקריבה עז בת-שנתה, לחטאת.  טו,כח וכפר הכהן, על-הנפש השגגת בחטאה בשגגה--לפני יהוה:  לכפר עליו, ונסלח לו.  טו,כט האזרח בבני ישראל, ולגר הגר בתוכם--תורה אחת יהיה לכם, לעשה בשגגה.  טו,ל והנפש אשר-תעשה ביד רמה, מן-האזרח ומן-הגר--את-יהוה, הוא מגדף; ונכרתה הנפש ההוא, מקרב עמה.  טו,לא כי דבר-יהוה בזה, ואת-מצותו הפר; הכרת תכרת הנפש ההוא, עונה בה.  

טו,לב ויהיו בני-ישראל, במדבר; וימצאו, איש מקשש עצים--ביום השבת.  טו,לג ויקריבו אתו, המצאים אתו מקשש עצים--אל-משה, ואל-אהרן, ואל, כל-העדה.  טו,לד ויניחו אתו, במשמר:  כי לא פרש, מה-יעשה לו.  

טו,לה ויאמר יהוה אל-משה, מות יומת האיש; רגום אתו באבנים כל-העדה, מחוץ למחנה.  טו,לו ויציאו אתו כל-העדה, אל-מחוץ למחנה, וירגמו אתו באבנים, וימת:  כאשר צוה יהוה, את-משה.  

טו,לז ויאמר יהוה, אל-משה לאמר.  טו,לח דבר אל-בני ישראל, ואמרת אלהם, ועשו להם ציצת על-כנפי בגדיהם, לדרתם; ונתנו על-ציצת הכנף, פתיל תכלת.  טו,לט והיה לכם, לציצת, וראיתם אתו וזכרתם את-כל-מצות יהוה, ועשיתם אתם; ולא-תתורו אחרי לבבכם, ואחרי עיניכם, אשר-אתם זנים, אחריהם.  טו,מ למען תזכרו, ועשיתם את-כל-מצותי; והייתם קדשים, לאלהיכם.  טו,מא אני יהוה אלהיכם, אשר הוצאתי אתכם מארץ מצרים, להיות לכם, לאלהים:  אני, יהוה אלהיכם.  

טז,א ויקח קרח, בן-יצהר בן-קהת בן-לוי; ודתן ואבירם בני אליאב, ואון בן-פלת--בני ראובן.  טז,ב ויקמו לפני משה, ואנשים מבני-ישראל חמשים ומאתים, נשיאי עדה קראי מועד, אנשי-שם.  טז,ג ויקהלו על-משה ועל-אהרן, ויאמרו אלהם רב-לכם--כי כל-העדה כלם קדשים, ובתוכם יהוה; ומדוע תתנשאו, על-קהל יהוה.  טז,ד וישמע משה, ויפל על-פניו.  טז,ה וידבר אל-קרח ואל-כל-עדתו, לאמר, בקר וידע יהוה את-אשר-לו ואת-הקדוש, והקריב אליו; ואת אשר יבחר-בו, יקריב אליו.  טז,ו זאת, עשו:  קחו-לכם מחתות, קרח וכל-עדתו.  טז,ז ותנו בהן אש ושימו עליהן קטרת לפני יהוה, מחר, והיה האיש אשר-יבחר יהוה, הוא הקדוש; רב-לכם, בני לוי.  טז,ח ויאמר משה, אל-קרח:  שמעו-נא, בני לוי.  טז,ט המעט מכם, כי-הבדיל אלהי ישראל אתכם מעדת ישראל, להקריב אתכם, אליו--לעבד, את-עבדת משכן יהוה, ולעמד לפני העדה, לשרתם.  טז,י ויקרב, אתך, ואת-כל-אחיך בני-לוי, אתך; ובקשתם, גם-כהנה.  טז,יא לכן, אתה וכל-עדתך--הנעדים, על-יהוה; ואהרן מה-הוא, כי תלונו תלינו עליו.  טז,יב וישלח משה, לקרא לדתן ולאבירם בני אליאב; ויאמרו, לא נעלה.  טז,יג המעט, כי העליתנו מארץ זבת חלב ודבש, להמיתנו, במדבר:  כי-תשתרר עלינו, גם-השתרר.  טז,יד אף לא אל-ארץ זבת חלב ודבש, הביאתנו, ותתן-לנו, נחלת שדה וכרם; העיני האנשים ההם, תנקר--לא נעלה.  טז,טו ויחר למשה, מאד, ויאמר אל-יהוה, אל-תפן אל-מנחתם; לא חמור אחד מהם, נשאתי, ולא הרעתי, את-אחד מהם.  טז,טז ויאמר משה, אל-קרח, אתה וכל-עדתך, היו לפני יהוה:  אתה והם ואהרן, מחר.  טז,יז וקחו איש מחתתו, ונתתם עליהם קטרת, והקרבתם לפני יהוה איש מחתתו, חמשים ומאתים מחתת; ואתה ואהרן, איש מחתתו.  טז,יח ויקחו איש מחתתו, ויתנו עליהם אש, וישימו עליהם, קטרת; ויעמדו, פתח אהל מועד--ומשה ואהרן.  טז,יט ויקהל עליהם קרח את-כל-העדה, אל-פתח אהל מועד; וירא כבוד-יהוה, אל-כל-העדה.  

טז,כ וידבר יהוה, אל-משה ואל-אהרן לאמר.  טז,כא הבדלו, מתוך העדה הזאת; ואכלה אתם, כרגע.  טז,כב ויפלו על-פניהם, ויאמרו, אל, אלהי הרוחת לכל-בשר:  האיש אחד יחטא, ועל כל-העדה תקצף.  

טז,כג וידבר יהוה, אל-משה לאמר.  טז,כד דבר אל-העדה, לאמר:  העלו, מסביב, למשכן-קרח, דתן ואבירם.  טז,כה ויקם משה, וילך אל-דתן ואבירם; וילכו אחריו, זקני ישראל.  טז,כו וידבר אל-העדה לאמר, סורו נא מעל אהלי האנשים הרשעים האלה, ואל-תגעו, בכל-אשר להם:  פן-תספו, בכל-חטאתם.  טז,כז ויעלו, מעל משכן-קרח דתן ואבירם--מסביב; ודתן ואבירם יצאו נצבים, פתח אהליהם, ונשיהם ובניהם, וטפם.  טז,כח ויאמר, משה, בזאת תדעון, כי-יהוה שלחני לעשות את כל-המעשים האלה:  כי-לא, מלבי.  טז,כט אם-כמות כל-האדם, ימתון אלה, ופקדת כל-האדם, יפקד עליהם--לא יהוה, שלחני.  טז,ל ואם-בריאה יברא יהוה, ופצתה האדמה את-פיה ובלעה אתם ואת-כל-אשר להם, וירדו חיים, שאלה--וידעתם, כי נאצו האנשים האלה את-יהוה.  טז,לא ויהי, ככלתו, לדבר, את כל-הדברים האלה; ותבקע האדמה, אשר תחתיהם.  טז,לב ותפתח הארץ את-פיה, ותבלע אתם ואת-בתיהם, ואת כל-האדם אשר לקרח, ואת כל-הרכוש.  טז,לג וירדו הם וכל-אשר להם, חיים--שאלה; ותכס עליהם הארץ, ויאבדו מתוך הקהל.  טז,לד וכל-ישראל, אשר סביבתיהם--נסו לקלם:  כי אמרו, פן-תבלענו הארץ.  טז,לה ואש יצאה, מאת יהוה; ותאכל, את החמשים ומאתים איש, מקריבי, הקטרת.  

יז,א וידבר יהוה, אל-משה לאמר.  יז,ב אמר אל-אלעזר בן-אהרן הכהן, וירם את-המחתת מבין השרפה, ואת-האש, זרה-הלאה:  כי, קדשו.  יז,ג את מחתות החטאים האלה בנפשתם, ועשו אתם רקעי פחים צפוי למזבח--כי-הקריבם לפני-יהוה, ויקדשו; ויהיו לאות, לבני ישראל.  יז,ד ויקח אלעזר הכהן, את מחתות הנחשת, אשר הקריבו, השרפים; וירקעום, צפוי למזבח.  יז,ה זכרון לבני ישראל, למען אשר לא-יקרב איש זר אשר לא מזרע אהרן הוא, להקטיר קטרת, לפני יהוה; ולא-יהיה כקרח וכעדתו, כאשר דבר יהוה ביד-משה לו.  

יז,ו וילנו כל-עדת בני-ישראל, ממחרת, על-משה ועל-אהרן, לאמר:  אתם המתם, את-עם יהוה.  יז,ז ויהי, בהקהל העדה על-משה ועל-אהרן, ויפנו אל-אהל מועד, והנה כסהו הענן; וירא, כבוד יהוה.  יז,ח ויבא משה ואהרן, אל-פני אהל מועד.  

יז,ט וידבר יהוה, אל-משה לאמר.  יז,י הרמו, מתוך העדה הזאת, ואכלה אתם, כרגע; ויפלו, על-פניהם.  יז,יא ויאמר משה אל-אהרן, קח את-המחתה ותן-עליה אש מעל המזבח ושים קטרת, והולך מהרה אל-העדה, וכפר עליהם:  כי-יצא הקצף מלפני יהוה, החל הנגף.  יז,יב ויקח אהרן כאשר דבר משה, וירץ אל-תוך הקהל, והנה החל הנגף, בעם; ויתן, את-הקטרת, ויכפר, על-העם.  יז,יג ויעמד בין-המתים, ובין החיים; ותעצר, המגפה.  יז,יד ויהיו, המתים במגפה, ארבעה עשר אלף, ושבע מאות--מלבד המתים, על-דבר-קרח.  יז,טו וישב אהרן אל-משה, אל-פתח אהל מועד; והמגפה, נעצרה.  

יז,טז וידבר יהוה, אל-משה לאמר.  יז,יז דבר אל-בני ישראל, וקח מאתם מטה מטה לבית אב מאת כל-נשיאהם לבית אבתם--שנים עשר, מטות:  איש את-שמו, תכתב על-מטהו.  יז,יח ואת שם אהרן, תכתב על-מטה לוי:  כי מטה אחד, לראש בית אבותם.  יז,יט והנחתם, באהל מועד--לפני, העדות, אשר אועד לכם, שמה.  יז,כ והיה, האיש אשר אבחר-בו--מטהו יפרח; והשכתי מעלי, את-תלנות בני ישראל, אשר הם מלינם, עליכם.  יז,כא וידבר משה אל-בני ישראל, ויתנו אליו כל-נשיאיהם מטה לנשיא אחד מטה לנשיא אחד לבית אבתם--שנים עשר, מטות; ומטה אהרן, בתוך מטותם.  יז,כב וינח משה את-המטת, לפני יהוה, באהל, העדת.  יז,כג ויהי ממחרת, ויבא משה אל-אהל העדות, והנה פרח מטה-אהרן, לבית לוי; ויצא פרח ויצץ ציץ, ויגמל שקדים.  יז,כד ויצא משה את-כל-המטת מלפני יהוה, אל-כל-בני ישראל; ויראו ויקחו, איש מטהו.  

יז,כה ויאמר יהוה אל-משה, השב את-מטה אהרן לפני העדות, למשמרת לאות, לבני-מרי; ותכל תלונתם מעלי, ולא ימתו.  יז,כו ויעש, משה:  כאשר צוה יהוה אתו, כן עשה.  

יז,כז ויאמרו בני ישראל, אל-משה לאמר:  הן גוענו אבדנו, כלנו אבדנו.  יז,כח כל הקרב הקרב אל-משכן יהוה, ימות; האם תמנו, לגוע.  

יח,א ויאמר יהוה, אל-אהרן, אתה ובניך ובית-אביך אתך, תשאו את-עון המקדש; ואתה ובניך אתך, תשאו את-עון כהנתכם.  יח,ב וגם את-אחיך מטה לוי שבט אביך, הקרב אתך, וילוו עליך, וישרתוך; ואתה ובניך אתך, לפני אהל העדת.  יח,ג ושמרו, משמרתך, ומשמרת, כל-האהל:  אך אל-כלי הקדש ואל-המזבח לא יקרבו, ולא-ימתו גם-הם גם-אתם.  יח,ד ונלוו עליך--ושמרו את-משמרת אהל מועד, לכל עבדת האהל; וזר, לא-יקרב אליכם.  יח,ה ושמרתם, את משמרת הקדש, ואת, משמרת המזבח; ולא-יהיה עוד קצף, על-בני ישראל.  יח,ו ואני, הנה לקחתי את-אחיכם הלוים, מתוך, בני ישראל--לכם מתנה נתנים, ליהוה, לעבד, את-עבדת אהל מועד.  יח,ז ואתה ובניך אתך תשמרו את-כהנתכם לכל-דבר המזבח, ולמבית לפרכת--ועבדתם; עבדת מתנה, אתן את-כהנתכם, והזר הקרב, יומת.  

יח,ח וידבר יהוה, אל-אהרן, ואני הנה נתתי לך, את-משמרת תרומתי:  לכל-קדשי בני-ישראל לך נתתים למשחה, ולבניך--לחק-עולם.  יח,ט זה-יהיה לך מקדש הקדשים, מן-האש:  כל-קרבנם לכל-מנחתם ולכל-חטאתם, ולכל-אשמם אשר ישיבו לי--קדש קדשים לך הוא, ולבניך.  יח,י בקדש הקדשים, תאכלנו; כל-זכר יאכל אתו, קדש יהיה-לך.  יח,יא וזה-לך תרומת מתנם, לכל-תנופת בני ישראל--לך נתתים ולבניך ולבנתיך אתך, לחק-עולם:  כל-טהור בביתך, יאכל אתו.  יח,יב כל חלב יצהר, וכל-חלב תירוש ודגן--ראשיתם אשר-יתנו ליהוה, לך נתתים.  יח,יג בכורי כל-אשר בארצם, אשר-יביאו ליהוה--לך יהיה:  כל-טהור בביתך, יאכלנו.  יח,יד כל-חרם בישראל, לך יהיה.  יח,טו כל-פטר רחם לכל-בשר אשר-יקריבו ליהוה, באדם ובבהמה--יהיה-לך:  אך פדה תפדה, את בכור האדם, ואת בכור-הבהמה הטמאה, תפדה.  יח,טז ופדויו, מבן-חדש תפדה, בערכך, כסף חמשת שקלים בשקל הקדש:  עשרים גרה, הוא.  יח,יז אך בכור-שור או-בכור כשב או-בכור עז, לא תפדה--קדש הם:  את-דמם תזרק על-המזבח, ואת-חלבם תקטיר--אשה לריח ניחח, ליהוה.  יח,יח ובשרם, יהיה-לך:  כחזה התנופה וכשוק הימין, לך יהיה.  יח,יט כל תרומת הקדשים, אשר ירימו בני-ישראל ליהוה--נתתי לך ולבניך ולבנתיך אתך, לחק-עולם:  ברית מלח עולם הוא לפני יהוה, לך ולזרעך אתך.  יח,כ ויאמר יהוה אל-אהרן, בארצם לא תנחל, וחלק, לא-יהיה לך בתוכם:  אני חלקך ונחלתך, בתוך בני ישראל.  

יח,כא ולבני לוי, הנה נתתי כל-מעשר בישראל לנחלה, חלף עבדתם אשר-הם עבדים, את-עבדת אהל מועד.  יח,כב ולא-יקרבו עוד בני ישראל, אל-אהל מועד, לשאת חטא, למות.  יח,כג ועבד הלוי הוא, את-עבדת אהל מועד, והם, ישאו עונם:  חקת עולם, לדרתיכם, ובתוך בני ישראל, לא ינחלו נחלה.  יח,כד כי את-מעשר בני-ישראל, אשר ירימו ליהוה תרומה, נתתי ללוים, לנחלה; על-כן, אמרתי להם, בתוך בני ישראל, לא ינחלו נחלה.  

יח,כה וידבר יהוה, אל-משה לאמר.  יח,כו ואל-הלוים תדבר, ואמרת אלהם, כי-תקחו מאת בני-ישראל את-המעשר אשר נתתי לכם מאתם, בנחלתכם--והרמתם ממנו תרומת יהוה, מעשר מן-המעשר.  יח,כז ונחשב לכם, תרומתכם--כדגן, מן-הגרן, וכמלאה, מן-היקב.  יח,כח כן תרימו גם-אתם, תרומת יהוה, מכל מעשרתיכם, אשר תקחו מאת בני ישראל; ונתתם ממנו את-תרומת יהוה, לאהרן הכהן.  יח,כט מכל, מתנתיכם, תרימו, את כל-תרומת יהוה:  מכל-חלבו--את-מקדשו, ממנו.  יח,ל ואמרת, אלהם:  בהרימכם את-חלבו, ממנו, ונחשב ללוים, כתבואת גרן וכתבואת יקב.  יח,לא ואכלתם אתו בכל-מקום, אתם וביתכם:  כי-שכר הוא לכם, חלף עבדתכם באהל מועד.  יח,לב ולא-תשאו עליו חטא, בהרימכם את-חלבו ממנו; ואת-קדשי בני-ישראל לא תחללו, ולא תמותו.  

יט,א וידבר יהוה, אל-משה ואל-אהרן לאמר.  יט,ב זאת חקת התורה, אשר-צוה יהוה לאמר:  דבר אל-בני ישראל, ויקחו אליך פרה אדמה תמימה אשר אין-בה מום, אשר לא-עלה עליה, על.  יט,ג ונתתם אתה, אל-אלעזר הכהן; והוציא אתה אל-מחוץ למחנה, ושחט אתה לפניו.  יט,ד ולקח אלעזר הכהן, מדמה--באצבעו; והזה אל-נכח פני אהל-מועד, מדמה--שבע פעמים.  יט,ה ושרף את-הפרה, לעיניו:  את-ערה ואת-בשרה ואת-דמה, על-פרשה ישרף.  יט,ו ולקח הכהן, עץ ארז ואזוב--ושני תולעת; והשליך, אל-תוך שרפת הפרה.  יט,ז וכבס בגדיו הכהן, ורחץ בשרו במים, ואחר, יבא אל-המחנה; וטמא הכהן, עד-הערב.  יט,ח והשרף אתה--יכבס בגדיו במים, ורחץ בשרו במים; וטמא, עד-הערב.  יט,ט ואסף איש טהור, את אפר הפרה, והניח מחוץ למחנה, במקום טהור; והיתה לעדת בני-ישראל למשמרת, למי נדה--חטאת הוא.  יט,י וכבס האסף את-אפר הפרה, את-בגדיו, וטמא, עד-הערב; והיתה לבני ישראל, ולגר הגר בתוכם--לחקת עולם.  יט,יא הנגע במת, לכל-נפש אדם--וטמא, שבעת ימים.  יט,יב הוא יתחטא-בו ביום השלישי, וביום השביעי--יטהר; ואם-לא יתחטא ביום השלישי, וביום השביעי--לא יטהר.  יט,יג כל-הנגע במת בנפש האדם אשר-ימות ולא יתחטא, את-משכן יהוה טמא--ונכרתה הנפש ההוא, מישראל:  כי מי נדה לא-זרק עליו, טמא יהיה--עוד, טמאתו בו.  יט,יד זאת, התורה, אדם, כי-ימות באהל:  כל-הבא אל-האהל וכל-אשר באהל, יטמא שבעת ימים.  יט,טו וכל כלי פתוח, אשר אין-צמיד פתיל עליו--טמא, הוא.  יט,טז וכל אשר-יגע על-פני השדה, בחלל-חרב או במת, או-בעצם אדם, או בקבר--יטמא, שבעת ימים.  יט,יז ולקחו, לטמא, מעפר, שרפת החטאת; ונתן עליו מים חיים, אל-כלי.  יט,יח ולקח אזוב וטבל במים, איש טהור, והזה על-האהל ועל-כל-הכלים, ועל-הנפשות אשר היו-שם; ועל-הנגע, בעצם או בחלל, או במת, או בקבר.  יט,יט והזה הטהר על-הטמא, ביום השלישי וביום השביעי; וחטאו ביום השביעי, וכבס בגדיו ורחץ במים וטהר בערב.  יט,כ ואיש אשר-יטמא ולא יתחטא, ונכרתה הנפש ההוא מתוך הקהל:  כי את-מקדש יהוה טמא, מי נדה לא-זרק עליו--טמא הוא.  יט,כא והיתה להם, לחקת עולם; ומזה מי-הנדה, יכבס בגדיו, והנגע במי הנדה, יטמא עד-הערב.  יט,כב וכל אשר-יגע-בו הטמא, יטמא; והנפש הנגעת, תטמא עד-הערב.  

כ,א ויבאו בני-ישראל כל-העדה מדבר-צן, בחדש הראשון, וישב העם, בקדש; ותמת שם מרים, ותקבר שם.  כ,ב ולא-היה מים, לעדה; ויקהלו, על-משה ועל-אהרן.  כ,ג וירב העם, עם-משה; ויאמרו לאמר, ולו גוענו בגוע אחינו לפני יהוה.  כ,ד ולמה הבאתם את-קהל יהוה, אל-המדבר הזה, למות שם, אנחנו ובעירנו.  כ,ה ולמה העליתנו, ממצרים, להביא אתנו, אל-המקום הרע הזה:  לא מקום זרע, ותאנה וגפן ורמון, ומים אין, לשתות.  כ,ו ויבא משה ואהרן מפני הקהל, אל-פתח אהל מועד, ויפלו, על-פניהם; וירא כבוד-יהוה, אליהם.  

כ,ז וידבר יהוה, אל-משה לאמר.  כ,ח קח את-המטה, והקהל את-העדה אתה ואהרן אחיך, ודברתם אל-הסלע לעיניהם, ונתן מימיו; והוצאת להם מים מן-הסלע, והשקית את-העדה ואת-בעירם.  כ,ט ויקח משה את-המטה, מלפני יהוה, כאשר, צוהו.  כ,י ויקהלו משה ואהרן, את-הקהל--אל-פני הסלע; ויאמר להם, שמעו-נא המרים--המן-הסלע הזה, נוציא לכם מים.  כ,יא וירם משה את-ידו, ויך את-הסלע במטהו--פעמים; ויצאו מים רבים, ותשת העדה ובעירם.  

כ,יב ויאמר יהוה, אל-משה ואל-אהרן, יען לא-האמנתם בי, להקדישני לעיני בני ישראל--לכן, לא תביאו את-הקהל הזה, אל-הארץ, אשר-נתתי להם.  כ,יג המה מי מריבה, אשר-רבו בני-ישראל את-יהוה; ויקדש, בם.  

כ,יד וישלח משה מלאכים מקדש, אל-מלך אדום:  כה אמר, אחיך ישראל, אתה ידעת, את כל-התלאה אשר מצאתנו.  כ,טו וירדו אבתינו מצרימה, ונשב במצרים ימים רבים; וירעו לנו מצרים, ולאבתינו.  כ,טז ונצעק אל-יהוה, וישמע קלנו, וישלח מלאך, ויצאנו ממצרים; והנה אנחנו בקדש, עיר קצה גבולך.  כ,יז נעברה-נא בארצך, לא נעבר בשדה ובכרם, ולא נשתה, מי באר:  דרך המלך נלך, לא נטה ימין ושמאול, עד אשר-נעבר, גבלך.  כ,יח ויאמר אליו אדום, לא תעבר בי--פן-בחרב, אצא לקראתך.  כ,יט ויאמרו אליו בני-ישראל, במסלה נעלה, ואם-מימיך נשתה אני ומקני, ונתתי מכרם; רק אין-דבר, ברגלי אעברה.  כ,כ ויאמר, לא תעבר; ויצא אדום לקראתו, בעם כבד וביד חזקה.  כ,כא וימאן אדום, נתן את-ישראל, עבר, בגבלו; ויט ישראל, מעליו.  

כ,כב ויסעו, מקדש; ויבאו בני-ישראל כל-העדה, הר ההר.  כ,כג ויאמר יהוה אל-משה ואל-אהרן, בהר ההר, על-גבול ארץ-אדום, לאמר.  כ,כד יאסף אהרן, אל-עמיו, כי לא יבא אל-הארץ, אשר נתתי לבני ישראל--על אשר-מריתם את-פי, למי מריבה.  כ,כה קח, את-אהרן, ואת-אלעזר, בנו; והעל אתם, הר ההר.  כ,כו והפשט את-אהרן את-בגדיו, והלבשתם את-אלעזר בנו; ואהרן יאסף, ומת שם.  כ,כז ויעש משה, כאשר צוה יהוה; ויעלו אל-הר ההר, לעיני כל-העדה.  כ,כח ויפשט משה את-אהרן את-בגדיו, וילבש אתם את-אלעזר בנו, וימת אהרן שם, בראש ההר; וירד משה ואלעזר, מן-ההר.  כ,כט ויראו, כל-העדה, כי גוע, אהרן; ויבכו את-אהרן שלשים יום, כל בית ישראל.  

כא,א וישמע הכנעני מלך-ערד, ישב הנגב, כי בא ישראל, דרך האתרים; וילחם, בישראל, וישב ממנו, שבי.  כא,ב וידר ישראל נדר ליהוה, ויאמר:  אם-נתן תתן את-העם הזה, בידי--והחרמתי, את-עריהם.  כא,ג וישמע יהוה בקול ישראל, ויתן את-הכנעני, ויחרם אתהם, ואת-עריהם; ויקרא שם-המקום, חרמה.  

כא,ד ויסעו מהר ההר, דרך ים-סוף, לסבב, את-ארץ אדום; ותקצר נפש-העם, בדרך.  כא,ה וידבר העם, באלהים ובמשה, למה העליתנו ממצרים, למות במדבר:  כי אין לחם, ואין מים, ונפשנו קצה, בלחם הקלקל.  כא,ו וישלח יהוה בעם, את הנחשים השרפים, וינשכו, את-העם; וימת עם-רב, מישראל.  כא,ז ויבא העם אל-משה ויאמרו חטאנו, כי-דברנו ביהוה ובך--התפלל אל-יהוה, ויסר מעלינו את-הנחש; ויתפלל משה, בעד העם.  כא,ח ויאמר יהוה אל-משה, עשה לך שרף, ושים אתו, על-נס; והיה, כל-הנשוך, וראה אתו, וחי.  כא,ט ויעש משה נחש נחשת, וישמהו על-הנס; והיה, אם-נשך הנחש את-איש--והביט אל-נחש הנחשת, וחי.  כא,י ויסעו, בני ישראל; ויחנו, באבת.  כא,יא ויסעו, מאבת; ויחנו בעיי העברים, במדבר אשר על-פני מואב, ממזרח, השמש.  כא,יב משם, נסעו; ויחנו, בנחל זרד.  כא,יג משם, נסעו, ויחנו מעבר ארנון אשר במדבר, היצא מגבל האמרי:  כי ארנון גבול מואב, בין מואב ובין האמרי.  כא,יד על-כן, יאמר, בספר, מלחמת יהוה:  את-והב בסופה, ואת-הנחלים ארנון.  כא,טו ואשד, הנחלים, אשר נטה, לשבת ער; ונשען, לגבול מואב.  כא,טז ומשם, בארה:  הוא הבאר, אשר אמר יהוה למשה, אסף את-העם, ואתנה להם מים.  

כא,יז אז ישיר ישראל, את-השירה הזאת:  עלי באר, ענו-לה.  כא,יח באר חפרוה שרים, כרוה נדיבי העם, במחקק, במשענתם; וממדבר, מתנה.  כא,יט וממתנה, נחליאל; ומנחליאל, במות.  כא,כ ומבמות, הגיא אשר בשדה מואב--ראש, הפסגה; ונשקפה, על-פני הישימן.  

כא,כא וישלח ישראל מלאכים, אל-סיחן מלך-האמרי לאמר.  כא,כב אעברה בארצך, לא נטה בשדה ובכרם--לא נשתה, מי באר:  בדרך המלך נלך, עד אשר-נעבר גבלך.  כא,כג ולא-נתן סיחן את-ישראל, עבר בגבלו, ויאסף סיחן את-כל-עמו ויצא לקראת ישראל המדברה, ויבא יהצה; וילחם, בישראל.  כא,כד ויכהו ישראל, לפי-חרב; ויירש את-ארצו מארנן, עד-יבק עד-בני עמון--כי עז, גבול בני עמון.  כא,כה ויקח, ישראל, את כל-הערים, האלה; וישב ישראל בכל-ערי האמרי, בחשבון ובכל-בנתיה.  כא,כו כי חשבון--עיר סיחן מלך האמרי, הוא; והוא נלחם, במלך מואב הראשון, ויקח את-כל-ארצו מידו, עד-ארנן.  כא,כז על-כן יאמרו המשלים, באו חשבון; תבנה ותכונן, עיר סיחון.  כא,כח כי-אש יצאה מחשבון, להבה מקרית סיחן:  אכלה ער מואב, בעלי במות ארנן.  כא,כט אוי-לך מואב, אבדת עם-כמוש; נתן בניו פליטם ובנתיו בשבית, למלך אמרי סיחון.  כא,ל ונירם אבד חשבון, עד-דיבן; ונשים עד-נפח, אשר עד-מידבא.  כא,לא וישב, ישראל, בארץ, האמרי.  כא,לב וישלח משה לרגל את-יעזר, וילכדו בנתיה; ויירש ויורש, את-האמרי אשר-שם.  כא,לג ויפנו, ויעלו, דרך, הבשן; ויצא עוג מלך-הבשן לקראתם הוא וכל-עמו, למלחמה--אדרעי.  כא,לד ויאמר יהוה אל-משה, אל-תירא אתו--כי בידך נתתי אתו ואת-כל-עמו, ואת-ארצו; ועשית לו--כאשר עשית לסיחן מלך האמרי, אשר יושב בחשבון.  כא,לה ויכו אתו ואת-בניו ואת-כל-עמו, עד-בלתי השאיר-לו שריד; ויירשו, את-ארצו.  כב,א ויסעו, בני ישראל; ויחנו בערבות מואב, מעבר לירדן ירחו.  

כב,ב וירא בלק, בן-צפור, את כל-אשר-עשה ישראל, לאמרי.  כב,ג ויגר מואב מפני העם, מאד--כי רב-הוא; ויקץ מואב, מפני בני ישראל.  כב,ד ויאמר מואב אל-זקני מדין, עתה ילחכו הקהל את-כל-סביבתינו, כלחך השור, את ירק השדה; ובלק בן-צפור מלך למואב, בעת ההוא.  כב,ה וישלח מלאכים אל-בלעם בן-בער, פתורה אשר על-הנהר ארץ בני-עמו--לקרא-לו:  לאמר, הנה עם יצא ממצרים הנה כסה את-עין הארץ, והוא ישב, ממלי.  כב,ו ועתה לכה-נא ארה-לי את-העם הזה, כי-עצום הוא ממני--אולי אוכל נכה-בו, ואגרשנו מן-הארץ:  כי ידעתי, את אשר-תברך מברך, ואשר תאר, יואר.  כב,ז וילכו זקני מואב, וזקני מדין, וקסמים, בידם; ויבאו, אל-בלעם, וידברו אליו, דברי בלק.  כב,ח ויאמר אליהם, לינו פה הלילה, והשבתי אתכם דבר, כאשר ידבר יהוה אלי; וישבו שרי-מואב, עם-בלעם.  כב,ט ויבא אלהים, אל-בלעם; ויאמר, מי האנשים האלה עמך.  כב,י ויאמר בלעם, אל-האלהים:  בלק בן-צפר מלך מואב, שלח אלי.  כב,יא הנה העם היצא ממצרים, ויכס את-עין הארץ; עתה, לכה קבה-לי אתו--אולי אוכל להלחם בו, וגרשתיו.  כב,יב ויאמר אלהים אל-בלעם, לא תלך עמהם; לא תאר את-העם, כי ברוך הוא.  כב,יג ויקם בלעם, בבקר, ויאמר אל-שרי בלק, לכו אל-ארצכם:  כי מאן יהוה, לתתי להלך עמכם.  כב,יד ויקומו שרי מואב, ויבאו אל-בלק; ויאמרו, מאן בלעם הלך עמנו.  כב,טו ויסף עוד, בלק, שלח שרים, רבים ונכבדים מאלה.  כב,טז ויבאו, אל-בלעם; ויאמרו לו, כה אמר בלק בן-צפור, אל-נא תמנע, מהלך אלי.  כב,יז כי-כבד אכבדך מאד, וכל אשר-תאמר אלי אעשה; ולכה-נא, קבה-לי, את, העם הזה.  כב,יח ויען בלעם, ויאמר אל-עבדי בלק, אם-יתן-לי בלק מלא ביתו, כסף וזהב--לא אוכל, לעבר את-פי יהוה אלהי, לעשות קטנה, או גדולה.  כב,יט ועתה, שבו נא בזה גם-אתם--הלילה; ואדעה, מה-יסף יהוה דבר עמי.  כב,כ ויבא אלהים אל-בלעם, לילה, ויאמר לו אם-לקרא לך באו האנשים, קום לך אתם; ואך, את-הדבר אשר-אדבר אליך--אתו תעשה.  כב,כא ויקם בלעם בבקר, ויחבש את-אתנו; וילך, עם-שרי מואב.  כב,כב ויחר-אף אלהים, כי-הולך הוא, ויתיצב מלאך יהוה בדרך, לשטן לו; והוא רכב על-אתנו, ושני נעריו עמו.  כב,כג ותרא האתון את-מלאך יהוה נצב בדרך, וחרבו שלופה בידו, ותט האתון מן-הדרך, ותלך בשדה; ויך בלעם את-האתון, להטתה הדרך.  כב,כד ויעמד מלאך יהוה, במשעול הכרמים--גדר מזה, וגדר מזה.  כב,כה ותרא האתון את-מלאך יהוה, ותלחץ אל-הקיר, ותלחץ את-רגל בלעם, אל-הקיר; ויסף, להכתה.  כב,כו ויוסף מלאך-יהוה, עבור; ויעמד במקום צר, אשר אין-דרך לנטות ימין ושמאול.  כב,כז ותרא האתון את-מלאך יהוה, ותרבץ תחת בלעם; ויחר-אף בלעם, ויך את-האתון במקל.  כב,כח ויפתח יהוה, את-פי האתון; ותאמר לבלעם, מה-עשיתי לך, כי הכיתני, זה שלש רגלים.  כב,כט ויאמר בלעם לאתון, כי התעללת בי; לו יש-חרב בידי, כי עתה הרגתיך.  כב,ל ותאמר האתון אל-בלעם, הלוא אנכי אתנך אשר-רכבת עלי מעודך עד-היום הזה--ההסכן הסכנתי, לעשות לך כה; ויאמר, לא.  כב,לא ויגל יהוה, את-עיני בלעם, וירא את-מלאך יהוה נצב בדרך, וחרבו שלפה בידו; ויקד וישתחו, לאפיו.  כב,לב ויאמר אליו, מלאך יהוה, על-מה הכית את-אתנך, זה שלוש רגלים; הנה אנכי יצאתי לשטן, כי-ירט הדרך לנגדי.  כב,לג ותראני, האתון, ותט לפני, זה שלש רגלים; אולי נטתה מפני, כי עתה גם-אתכה הרגתי ואותה החייתי.  כב,לד ויאמר בלעם אל-מלאך יהוה, חטאתי--כי לא ידעתי, כי אתה נצב לקראתי בדרך; ועתה אם-רע בעיניך, אשובה לי.  כב,לה ויאמר מלאך יהוה אל-בלעם, לך עם-האנשים, ואפס את-הדבר אשר-אדבר אליך, אתו תדבר; וילך בלעם, עם-שרי בלק.  כב,לו וישמע בלק, כי בא בלעם; ויצא לקראתו אל-עיר מואב, אשר על-גבול ארנן, אשר, בקצה הגבול.  כב,לז ויאמר בלק אל-בלעם, הלא שלח שלחתי אליך לקרא-לך--למה לא-הלכת, אלי; האמנם, לא אוכל כבדך.  כב,לח ויאמר בלעם אל-בלק, הנה-באתי אליך--עתה, היכל אוכל דבר מאומה:  הדבר, אשר ישים אלהים בפי--אתו אדבר.  כב,לט וילך בלעם, עם-בלק; ויבאו, קרית חצות.  כב,מ ויזבח בלק, בקר וצאן; וישלח לבלעם, ולשרים אשר אתו.  כב,מא ויהי בבקר--ויקח בלק את-בלעם, ויעלהו במות בעל; וירא משם, קצה העם.  כג,א ויאמר בלעם אל-בלק, בנה-לי בזה שבעה מזבחת; והכן לי בזה, שבעה פרים ושבעה אילים.  כג,ב ויעש בלק, כאשר דבר בלעם; ויעל בלק ובלעם פר ואיל, במזבח.  כג,ג ויאמר בלעם לבלק, התיצב על-עלתך, ואלכה אולי יקרה יהוה לקראתי, ודבר מה-יראני והגדתי לך; וילך, שפי.  כג,ד ויקר אלהים, אל-בלעם; ויאמר אליו, את-שבעת המזבחת ערכתי, ואעל פר ואיל, במזבח.  כג,ה וישם יהוה דבר, בפי בלעם; ויאמר שוב אל-בלק, וכה תדבר.  כג,ו וישב אליו, והנה נצב על-עלתו--הוא, וכל-שרי מואב.  כג,ז וישא משלו, ויאמר:  מן-ארם ינחני בלק מלך-מואב, מהררי-קדם--לכה ארה-לי יעקב, ולכה זעמה ישראל.  כג,ח מה אקב, לא קבה אל; ומה אזעם, לא זעם יהוה.  כג,ט כי-מראש צרים אראנו, ומגבעות אשורנו:  הן-עם לבדד ישכן, ובגוים לא יתחשב.  כג,י מי מנה עפר יעקב, ומספר את-רבע ישראל; תמת נפשי מות ישרים, ותהי אחריתי כמהו.  כג,יא ויאמר בלק אל-בלעם, מה עשית לי:  לקב איבי לקחתיך, והנה ברכת ברך.  כג,יב ויען, ויאמר:  הלא, את אשר ישים יהוה בפי--אתו אשמר, לדבר.  כג,יג ויאמר אליו בלק, לך-נא אתי אל-מקום אחר אשר תראנו משם--אפס קצהו תראה, וכלו לא תראה; וקבנו-לי, משם.  כג,יד ויקחהו שדה צפים, אל-ראש הפסגה; ויבן שבעה מזבחת, ויעל פר ואיל במזבח.  כג,טו ויאמר, אל-בלק, התיצב כה, על-עלתך; ואנכי, אקרה כה.  כג,טז ויקר יהוה אל-בלעם, וישם דבר בפיו; ויאמר שוב אל-בלק, וכה תדבר.  כג,יז ויבא אליו, והנו נצב על-עלתו, ושרי מואב, אתו; ויאמר לו בלק, מה-דבר יהוה.  כג,יח וישא משלו, ויאמר:  קום בלק ושמע, האזינה עדי בנו צפר.  כג,יט לא איש אל ויכזב, ובן-אדם ויתנחם; ההוא אמר ולא יעשה, ודבר ולא יקימנה.  כג,כ הנה ברך, לקחתי; וברך, ולא אשיבנה.  כג,כא לא-הביט און ביעקב, ולא-ראה עמל בישראל; יהוה אלהיו עמו, ותרועת מלך בו.  כג,כב אל, מוציאם ממצרים--כתועפת ראם, לו.  כג,כג כי לא-נחש ביעקב, ולא-קסם בישראל; כעת, יאמר ליעקב ולישראל, מה-פעל, אל.  כג,כד הן-עם כלביא יקום, וכארי יתנשא; לא ישכב עד-יאכל טרף, ודם-חללים ישתה.  כג,כה ויאמר בלק אל-בלעם, גם-קב לא תקבנו; גם-ברך, לא תברכנו.  כג,כו ויען בלעם, ויאמר אל-בלק:  הלא, דברתי אליך לאמר, כל אשר-ידבר יהוה, אתו אעשה.  כג,כז ויאמר בלק, אל-בלעם, לכה-נא אקחך, אל-מקום אחר; אולי יישר בעיני האלהים, וקבתו לי משם.  כג,כח ויקח בלק, את-בלעם, ראש הפעור, הנשקף על-פני הישימן.  כג,כט ויאמר בלעם אל-בלק, בנה-לי בזה שבעה מזבחת; והכן לי בזה, שבעה פרים ושבעה אילם.  כג,ל ויעש בלק, כאשר אמר בלעם; ויעל פר ואיל, במזבח.  כד,א וירא בלעם, כי טוב בעיני יהוה לברך את-ישראל, ולא-הלך כפעם-בפעם, לקראת נחשים; וישת אל-המדבר, פניו.  כד,ב וישא בלעם את-עיניו, וירא את-ישראל, שכן, לשבטיו; ותהי עליו, רוח אלהים.  כד,ג וישא משלו, ויאמר:  נאם בלעם בנו בער, ונאם הגבר שתם העין.  כד,ד נאם--שמע, אמרי-אל:  אשר מחזה שדי יחזה, נפל וגלוי עינים.  כד,ה מה-טבו אהליך, יעקב; משכנתיך, ישראל.  כד,ו כנחלים נטיו, כגנת עלי נהר; כאהלים נטע יהוה, כארזים עלי-מים.  כד,ז יזל-מים מדליו, וזרעו במים רבים; וירם מאגג מלכו, ותנשא מלכתו.  כד,ח אל מוציאו ממצרים, כתועפת ראם לו; יאכל גוים צריו, ועצמתיהם יגרם--וחציו ימחץ.  כד,ט כרע שכב כארי וכלביא, מי יקימנו; מברכיך ברוך, וארריך ארור.  כד,י ויחר-אף בלק אל-בלעם, ויספק את-כפיו; ויאמר בלק אל-בלעם, לקב איבי קראתיך, והנה ברכת ברך, זה שלש פעמים.  כד,יא ועתה, ברח-לך אל-מקומך; אמרתי כבד אכבדך, והנה מנעך יהוה מכבוד.  כד,יב ויאמר בלעם, אל-בלק:  הלא, גם אל-מלאכיך אשר-שלחת אלי--דברתי לאמר.  כד,יג אם-יתן-לי בלק מלא ביתו, כסף וזהב--לא אוכל לעבר את-פי יהוה, לעשות טובה או רעה מלבי:  אשר-ידבר יהוה, אתו אדבר.  כד,יד ועתה, הנני הולך לעמי; לכה, איעצך, אשר יעשה העם הזה לעמך, באחרית הימים.  כד,טו וישא משלו, ויאמר:  נאם בלעם בנו בער, ונאם הגבר שתם העין.  כד,טז נאם, שמע אמרי-אל, וידע, דעת עליון; מחזה שדי יחזה, נפל וגלוי עינים.  כד,יז אראנו ולא עתה, אשורנו ולא קרוב; דרך כוכב מיעקב, וקם שבט מישראל, ומחץ פאתי מואב, וקרקר כל-בני-שת.  כד,יח והיה אדום ירשה, והיה ירשה שעיר--איביו; וישראל, עשה חיל.  כד,יט וירד, מיעקב; והאביד שריד, מעיר.  כד,כ וירא, את-עמלק, וישא משלו, ויאמר:  ראשית גוים עמלק, ואחריתו עדי אבד.  כד,כא וירא, את-הקיני, וישא משלו, ויאמר:  איתן, מושבך, ושים בסלע, קנך.  כד,כב כי אם-יהיה, לבער קין--עד-מה, אשור תשבך.  כד,כג וישא משלו, ויאמר:  אוי, מי יחיה משמו אל.  כד,כד וצים מיד כתים, וענו אשור וענו-עבר; וגם-הוא, עדי אבד.  כד,כה ויקם בלעם, וילך וישב למקמו; וגם-בלק, הלך לדרכו.  

כה,א וישב ישראל, בשטים; ויחל העם, לזנות אל-בנות מואב.  כה,ב ותקראן לעם, לזבחי אלהיהן; ויאכל העם, וישתחוו לאלהיהן.  כה,ג ויצמד ישראל, לבעל פעור; ויחר-אף יהוה, בישראל.  כה,ד ויאמר יהוה אל-משה, קח את-כל-ראשי העם, והוקע אותם ליהוה, נגד השמש; וישב חרון אף-יהוה, מישראל.  כה,ה ויאמר משה, אל-שפטי ישראל:  הרגו איש אנשיו, הנצמדים לבעל פעור.  כה,ו והנה איש מבני ישראל בא, ויקרב אל-אחיו את-המדינית, לעיני משה, ולעיני כל-עדת בני-ישראל; והמה בכים, פתח אהל מועד.  כה,ז וירא, פינחס בן-אלעזר, בן-אהרן, הכהן; ויקם מתוך העדה, ויקח רמח בידו.  כה,ח ויבא אחר איש-ישראל אל-הקבה, וידקר את-שניהם--את איש ישראל, ואת-האשה אל-קבתה; ותעצר, המגפה, מעל, בני ישראל.  כה,ט ויהיו, המתים במגפה--ארבעה ועשרים, אלף.  

כה,י וידבר יהוה, אל-משה לאמר.  כה,יא פינחס בן-אלעזר בן-אהרן הכהן, השיב את-חמתי מעל בני-ישראל, בקנאו את-קנאתי, בתוכם; ולא-כליתי את-בני-ישראל, בקנאתי.  כה,יב לכן, אמר:  הנני נתן לו את-בריתי, שלום.  כה,יג והיתה לו ולזרעו אחריו, ברית כהנת עולם--תחת, אשר קנא לאלהיו, ויכפר, על-בני ישראל.  כה,יד ושם איש ישראל המכה, אשר הכה את-המדינית--זמרי, בן-סלוא:  נשיא בית-אב, לשמעני.  כה,טו ושם האשה המכה המדינית, כזבי בת-צור:  ראש אמות בית-אב במדין, הוא.  

כה,טז וידבר יהוה, אל-משה לאמר.  כה,יז צרור, את-המדינים; והכיתם, אותם.  כה,יח כי צררים הם לכם, בנכליהם אשר-נכלו לכם על-דבר-פעור; ועל-דבר כזבי בת-נשיא מדין, אחתם, המכה ביום-המגפה, על-דבר-פעור.  כו,א ויהי, אחרי המגפה;  

ויאמר יהוה אל-משה, ואל אלעזר בן-אהרן הכהן לאמר.  כו,ב שאו את-ראש כל-עדת בני-ישראל, מבן עשרים שנה ומעלה--לבית אבתם:  כל-יצא צבא, בישראל.  כו,ג וידבר משה ואלעזר הכהן, אתם--בערבת מואב:  על-ירדן ירחו, לאמר.  כו,ד מבן עשרים שנה, ומעלה, כאשר צוה יהוה את-משה ובני ישראל, היצאים מארץ מצרים.  כו,ה ראובן, בכור ישראל; בני ראובן, חנוך משפחת החנכי, לפלוא, משפחת הפלאי.  כו,ו לחצרן, משפחת החצרוני; לכרמי, משפחת הכרמי.  כו,ז אלה, משפחת הראובני; ויהיו פקדיהם, שלשה וארבעים אלף, ושבע מאות, ושלשים.  כו,ח ובני פלוא, אליאב.  כו,ט ובני אליאב, נמואל ודתן ואבירם:  הוא-דתן ואבירם קרואי קריאי העדה, אשר הצו על-משה ועל-אהרן בעדת-קרח, בהצתם, על-יהוה.  כו,י ותפתח הארץ את-פיה, ותבלע אתם ואת-קרח--במות העדה:  באכל האש, את חמשים ומאתים איש, ויהיו, לנס.  כו,יא ובני-קרח, לא-מתו.  

כו,יב בני שמעון, למשפחתם--לנמואל משפחת הנמואלי, לימין משפחת הימיני; ליכין, משפחת היכיני.  כו,יג לזרח, משפחת הזרחי; לשאול, משפחת השאולי.  כו,יד אלה, משפחת השמעני--שנים ועשרים אלף, ומאתים.  

כו,טו בני גד, למשפחתם--לצפון משפחת הצפוני, לחגי משפחת החגי; לשוני, משפחת השוני.  כו,טז לאזני, משפחת האזני; לערי, משפחת הערי.  כו,יז לארוד, משפחת הארודי; לאראלי--משפחת, האראלי.  כו,יח אלה משפחת בני-גד, לפקדיהם--ארבעים אלף, וחמש מאות.  

כו,יט בני יהודה, ער ואונן; וימת ער ואונן, בארץ כנען.  כו,כ ויהיו בני-יהודה, למשפחתם--לשלה משפחת השלני, לפרץ משפחת הפרצי; לזרח, משפחת הזרחי.  כו,כא ויהיו בני-פרץ--לחצרן, משפחת החצרני; לחמול, משפחת החמולי.  כו,כב אלה משפחת יהודה, לפקדיהם--ששה ושבעים אלף, וחמש מאות.  

כו,כג בני יששכר, למשפחתם--תולע, משפחת התולעי; לפוה, משפחת הפוני.  כו,כד לישוב, משפחת הישבי; לשמרן, משפחת השמרני.  כו,כה אלה משפחת יששכר, לפקדיהם--ארבעה וששים אלף, ושלש מאות.  

כו,כו בני זבולן, למשפחתם--לסרד משפחת הסרדי, לאלון משפחת האלני; ליחלאל--משפחת, היחלאלי.  כו,כז אלה משפחת הזבולני, לפקדיהם--ששים אלף, וחמש מאות.  

כו,כח בני יוסף, למשפחתם--מנשה, ואפרים.  כו,כט בני מנשה, למכיר משפחת המכירי, ומכיר, הוליד את-גלעד; לגלעד, משפחת הגלעדי.  כו,ל אלה, בני גלעד--איעזר, משפחת האיעזרי; לחלק, משפחת החלקי.  כו,לא ואשריאל--משפחת, האשראלי; ושכם, משפחת השכמי.  כו,לב ושמידע, משפחת השמידעי; וחפר, משפחת החפרי.  כו,לג וצלפחד בן-חפר, לא-היו לו בנים--כי אם-בנות:  ושם, בנות צלפחד--מחלה ונעה, חגלה מלכה ותרצה.  כו,לד אלה, משפחת מנשה; ופקדיהם, שנים וחמשים אלף ושבע מאות.  

כו,לה אלה בני-אפרים, למשפחתם--לשותלח משפחת השתלחי, לבכר משפחת הבכרי; לתחן, משפחת התחני.  כו,לו ואלה, בני שותלח--לערן, משפחת הערני.  כו,לז אלה משפחת בני-אפרים לפקדיהם, שנים ושלשים אלף וחמש מאות; אלה בני-יוסף, למשפחתם.  

כו,לח בני בנימן, למשפחתם--לבלע משפחת הבלעי, לאשבל משפחת האשבלי; לאחירם, משפחת האחירמי.  כו,לט לשפופם, משפחת השופמי; לחופם, משפחת החופמי.  כו,מ ויהיו בני-בלע, ארד ונעמן--משפחת, הארדי, לנעמן, משפחת הנעמי.  כו,מא אלה בני-בנימן, למשפחתם; ופקדיהם, חמשה וארבעים אלף ושש מאות.  

כו,מב אלה בני-דן, למשפחתם--לשוחם, משפחת השוחמי; אלה משפחת דן, למשפחתם.  כו,מג כל-משפחת השוחמי, לפקדיהם--ארבעה וששים אלף, וארבע מאות.  

כו,מד בני אשר, למשפחתם--לימנה משפחת הימנה, לישוי משפחת הישוי; לבריעה, משפחת הבריעי.  כו,מה לבני בריעה--לחבר, משפחת החברי; למלכיאל--משפחת, המלכיאלי.  כו,מו ושם בת-אשר, שרח.  כו,מז אלה משפחת בני-אשר, לפקדיהם--שלשה וחמשים אלף, וארבע מאות.  

כו,מח בני נפתלי, למשפחתם--ליחצאל, משפחת היחצאלי; לגוני, משפחת הגוני.  כו,מט ליצר, משפחת היצרי; לשלם, משפחת השלמי.  כו,נ אלה משפחת נפתלי, למשפחתם; ופקדיהם, חמשה וארבעים אלף וארבע מאות.  כו,נא אלה, פקודי בני ישראל--שש-מאות אלף, ואלף; שבע מאות, ושלשים.  

כו,נב וידבר יהוה, אל-משה לאמר.  כו,נג לאלה, תחלק הארץ בנחלה--במספר שמות.  כו,נד לרב, תרבה נחלתו, ולמעט, תמעיט נחלתו:  איש לפי פקדיו, יתן נחלתו.  כו,נה אך-בגורל, יחלק את-הארץ:  לשמות מטות-אבתם, ינחלו.  כו,נו על-פי, הגורל, תחלק, נחלתו--בין רב, למעט.  

כו,נז ואלה פקודי הלוי, למשפחתם--לגרשון משפחת הגרשני, לקהת משפחת הקהתי; למררי, משפחת המררי.  כו,נח אלה משפחת לוי, משפחת הלבני משפחת החברני משפחת המחלי משפחת המושי, משפחת, הקרחי; וקהת, הולד את-עמרם.  כו,נט ושם אשת עמרם, יוכבד בת-לוי, אשר ילדה אתה ללוי, במצרים; ותלד לעמרם, את-אהרן ואת-משה, ואת, מרים אחתם.  כו,ס ויולד לאהרן, את-נדב ואת-אביהוא, את-אלעזר, ואת-איתמר.  כו,סא וימת נדב, ואביהוא, בהקריבם אש-זרה, לפני יהוה.  כו,סב ויהיו פקדיהם, שלשה ועשרים אלף--כל-זכר, מבן-חדש ומעלה:  כי לא התפקדו, בתוך בני ישראל, כי לא-נתן להם נחלה, בתוך בני ישראל.  כו,סג אלה פקודי משה, ואלעזר הכהן--אשר פקדו את-בני ישראל, בערבת מואב, על, ירדן ירחו.  כו,סד ובאלה, לא-היה איש, מפקודי משה, ואהרן הכהן--אשר פקדו את-בני ישראל, במדבר סיני.  כו,סה כי-אמר יהוה להם, מות ימתו במדבר; ולא-נותר מהם, איש--כי אם-כלב בן-יפנה, ויהושע בן-נון.  

כז,א ותקרבנה בנות צלפחד, בן-חפר בן-גלעד בן-מכיר בן-מנשה, למשפחת, מנשה בן-יוסף; ואלה, שמות בנתיו--מחלה נעה, וחגלה ומלכה ותרצה.  כז,ב ותעמדנה לפני משה, ולפני אלעזר הכהן, ולפני הנשיאם, וכל-העדה--פתח אהל-מועד, לאמר.  כז,ג אבינו, מת במדבר, והוא לא-היה בתוך העדה הנועדים על-יהוה, בעדת-קרח:  כי-בחטאו מת, ובנים לא-היו לו.  כז,ד למה יגרע שם-אבינו מתוך משפחתו, כי אין לו בן; תנה-לנו אחזה, בתוך אחי אבינו.  כז,ה ויקרב משה את-משפטן, לפני יהוה.  

כז,ו ויאמר יהוה, אל-משה לאמר.  כז,ז כן, בנות צלפחד דברת--נתן תתן להם אחזת נחלה, בתוך אחי אביהם; והעברת את-נחלת אביהן, להן.  כז,ח ואל-בני ישראל, תדבר לאמר:  איש כי-ימות, ובן אין לו--והעברתם את-נחלתו, לבתו.  כז,ט ואם-אין לו, בת--ונתתם את-נחלתו, לאחיו.  כז,י ואם-אין לו, אחים--ונתתם את-נחלתו, לאחי אביו.  כז,יא ואם-אין אחים, לאביו--ונתתם את-נחלתו לשארו הקרב אליו ממשפחתו, וירש אתה; והיתה לבני ישראל, לחקת משפט, כאשר צוה יהוה, את-משה.  

כז,יב ויאמר יהוה אל-משה, עלה אל-הר העברים הזה; וראה, את-הארץ, אשר נתתי, לבני ישראל.  כז,יג וראיתה אתה, ונאספת אל-עמיך גם-אתה, כאשר נאסף, אהרן אחיך.  כז,יד כאשר מריתם פי במדבר-צן, במריבת העדה, להקדישני במים, לעיניהם:  הם מי-מריבת קדש, מדבר-צן.  

כז,טו וידבר משה, אל-יהוה לאמר.  כז,טז יפקד יהוה, אלהי הרוחת לכל-בשר, איש, על-העדה.  כז,יז אשר-יצא לפניהם, ואשר יבא לפניהם, ואשר יוציאם, ואשר יביאם; ולא תהיה, עדת יהוה, כצאן, אשר אין-להם רעה.  כז,יח ויאמר יהוה אל-משה, קח-לך את-יהושע בן-נון--איש, אשר-רוח בו; וסמכת את-ידך, עליו.  כז,יט והעמדת אתו, לפני אלעזר הכהן, ולפני, כל-העדה; וצויתה אתו, לעיניהם.  כז,כ ונתתה מהודך, עליו--למען ישמעו, כל-עדת בני ישראל.  כז,כא ולפני אלעזר הכהן יעמד, ושאל לו במשפט האורים לפני יהוה:  על-פיו יצאו ועל-פיו יבאו, הוא וכל-בני-ישראל אתו--וכל-העדה.  כז,כב ויעש משה, כאשר צוה יהוה אתו; ויקח את-יהושע, ויעמדהו לפני אלעזר הכהן, ולפני, כל-העדה.  כז,כג ויסמך את-ידיו עליו, ויצוהו, כאשר דבר יהוה, ביד-משה.  

כח,א וידבר יהוה, אל-משה לאמר.  כח,ב צו את-בני ישראל, ואמרת אלהם:  את-קרבני לחמי לאשי, ריח ניחחי, תשמרו, להקריב לי במועדו.  כח,ג ואמרת להם--זה האשה, אשר תקריבו ליהוה:  כבשים בני-שנה תמימם שנים ליום, עלה תמיד.  כח,ד את-הכבש אחד, תעשה בבקר; ואת הכבש השני, תעשה בין הערבים.  כח,ה ועשירית האיפה סלת, למנחה, בלולה בשמן כתית, רביעת ההין.  כח,ו עלת, תמיד--העשיה, בהר סיני, לריח ניחח, אשה ליהוה.  כח,ז ונסכו רביעת ההין, לכבש האחד; בקדש, הסך נסך שכר--ליהוה.  כח,ח ואת הכבש השני, תעשה בין הערבים:  כמנחת הבקר וכנסכו תעשה, אשה ריח ניחח ליהוה.  

כח,ט וביום, השבת--שני-כבשים בני-שנה, תמימם; ושני עשרנים, סלת מנחה בלולה בשמן--ונסכו.  כח,י עלת שבת, בשבתו, על-עלת התמיד, ונסכה.  

כח,יא ובראשי, חדשיכם--תקריבו עלה, ליהוה:  פרים בני-בקר שנים ואיל אחד, כבשים בני-שנה שבעה תמימם.  כח,יב ושלשה עשרנים, סלת מנחה בלולה בשמן, לפר, האחד; ושני עשרנים, סלת מנחה בלולה בשמן, לאיל, האחד.  כח,יג ועשרן עשרון, סלת מנחה בלולה בשמן, לכבש, האחד; עלה ריח ניחח, אשה ליהוה.  כח,יד ונסכיהם, חצי ההין יהיה לפר ושלישת ההין לאיל ורביעת ההין לכבש--יין:  זאת עלת חדש בחדשו, לחדשי השנה.  כח,טו ושעיר עזים אחד לחטאת, ליהוה, על-עלת התמיד יעשה, ונסכו.  

כח,טז ובחדש הראשון, בארבעה עשר יום--לחדש:  פסח, ליהוה.  כח,יז ובחמשה עשר יום לחדש הזה, חג:  שבעת ימים, מצות יאכל.  כח,יח ביום הראשון, מקרא-קדש:  כל-מלאכת עבדה, לא תעשו.  כח,יט והקרבתם אשה עלה ליהוה, פרים בני-בקר שנים ואיל אחד; ושבעה כבשים בני שנה, תמימם יהיו לכם.  כח,כ ומנחתם--סלת, בלולה בשמן:  שלשה עשרנים לפר, ושני עשרנים לאיל--תעשו.  כח,כא עשרון עשרון, תעשה, לכבש, האחד--לשבעת, הכבשים.  כח,כב ושעיר חטאת, אחד, לכפר, עליכם.  כח,כג מלבד עלת הבקר, אשר לעלת התמיד--תעשו, את-אלה.  כח,כד כאלה תעשו ליום, שבעת ימים--לחם אשה ריח-ניחח, ליהוה; על-עולת התמיד יעשה, ונסכו.  כח,כה וביום, השביעי--מקרא-קדש, יהיה לכם:  כל-מלאכת עבדה, לא תעשו.  

כח,כו וביום הבכורים, בהקריבכם מנחה חדשה ליהוה--בשבעתיכם:  מקרא-קדש יהיה לכם, כל-מלאכת עבדה לא תעשו.  כח,כז והקרבתם עולה לריח ניחח, ליהוה--פרים בני-בקר שנים, איל אחד; שבעה כבשים, בני שנה.  כח,כח ומנחתם--סלת, בלולה בשמן:  שלשה עשרנים, לפר האחד, שני עשרנים, לאיל האחד.  כח,כט עשרון, עשרון, לכבש, האחד--לשבעת, הכבשים.  כח,ל שעיר עזים, אחד, לכפר, עליכם.  כח,לא מלבד עלת התמיד, ומנחתו--תעשו; תמימם יהיו-לכם, ונסכיהם.  

כט,א ובחדש השביעי באחד לחדש, מקרא-קדש יהיה לכם--כל-מלאכת עבדה, לא תעשו:  יום תרועה, יהיה לכם.  כט,ב ועשיתם עלה לריח ניחח, ליהוה--פר בן-בקר אחד, איל אחד; כבשים בני-שנה שבעה, תמימם.  כט,ג ומנחתם--סלת, בלולה בשמן:  שלשה עשרנים לפר, שני עשרנים לאיל.  כט,ד ועשרון אחד, לכבש האחד, לשבעת, הכבשים.  כט,ה ושעיר-עזים אחד, חטאת, לכפר, עליכם.  כט,ו מלבד עלת החדש ומנחתה, ועלת התמיד ומנחתה, ונסכיהם, כמשפטם:  לריח ניחח, אשה ליהוה.  

כט,ז ובעשור לחדש השביעי הזה, מקרא-קדש יהיה לכם, ועניתם, את-נפשתיכם; כל-מלאכה, לא תעשו.  כט,ח והקרבתם עלה ליהוה ריח ניחח, פר בן-בקר אחד איל אחד; כבשים בני-שנה שבעה, תמימם יהיו לכם.  כט,ט ומנחתם--סלת, בלולה בשמן:  שלשה עשרנים, לפר, שני עשרנים, לאיל האחד.  כט,י עשרון, עשרון, לכבש, האחד--לשבעת, הכבשים.  כט,יא שעיר-עזים אחד, חטאת; מלבד חטאת הכפרים, ועלת התמיד, ומנחתה, ונסכיהם.  

כט,יב ובחמשה עשר יום לחדש השביעי, מקרא-קדש יהיה לכם--כל-מלאכת עבדה, לא תעשו; וחגתם חג ליהוה, שבעת ימים.  כט,יג והקרבתם עלה אשה ריח ניחח, ליהוה--פרים בני-בקר שלשה עשר, אילם שנים; כבשים בני-שנה ארבעה עשר, תמימם יהיו.  כט,יד ומנחתם--סלת, בלולה בשמן:  שלשה עשרנים לפר האחד, לשלשה עשר פרים, שני עשרנים לאיל האחד, לשני האילם.  כט,טו ועשרון, עשרון, לכבש, האחד--לארבעה עשר, כבשים.  כט,טז ושעיר-עזים אחד, חטאת; מלבד עלת התמיד, מנחתה ונסכה.  

כט,יז וביום השני, פרים בני-בקר שנים עשר--אילם שנים; כבשים בני-שנה ארבעה עשר, תמימם.  כט,יח ומנחתם ונסכיהם לפרים לאילם ולכבשים, במספרם--כמשפט.  כט,יט ושעיר-עזים אחד, חטאת; מלבד עלת התמיד, ומנחתה ונסכיהם.  

כט,כ וביום השלישי פרים עשתי-עשר, אילם שנים; כבשים בני-שנה ארבעה עשר, תמימם.  כט,כא ומנחתם ונסכיהם לפרים לאילם ולכבשים, במספרם--כמשפט.  כט,כב ושעיר חטאת, אחד; מלבד עלת התמיד, ומנחתה ונסכה.  

כט,כג וביום הרביעי פרים עשרה, אילם שנים; כבשים בני-שנה ארבעה עשר, תמימם.  כט,כד מנחתם ונסכיהם לפרים לאילם ולכבשים, במספרם--כמשפט.  כט,כה ושעיר-עזים אחד, חטאת; מלבד עלת התמיד, מנחתה ונסכה.  

כט,כו וביום החמישי פרים תשעה, אילם שנים; כבשים בני-שנה ארבעה עשר, תמימם.  כט,כז ומנחתם ונסכיהם לפרים לאילם ולכבשים, במספרם--כמשפט.  כט,כח ושעיר חטאת, אחד; מלבד עלת התמיד, ומנחתה ונסכה.  

כט,כט וביום הששי פרים שמנה, אילם שנים; כבשים בני-שנה ארבעה עשר, תמימם.  כט,ל ומנחתם ונסכיהם לפרים לאילם ולכבשים, במספרם--כמשפט.  כט,לא ושעיר חטאת, אחד; מלבד עלת התמיד, מנחתה ונסכיה.  

כט,לב וביום השביעי פרים שבעה, אילם שנים; כבשים בני-שנה ארבעה עשר, תמימם.  כט,לג ומנחתם ונסכהם לפרים לאילם ולכבשים, במספרם--כמשפטם.  כט,לד ושעיר חטאת, אחד; מלבד עלת התמיד, מנחתה ונסכה.  

כט,לה ביום, השמיני--עצרת, תהיה לכם:  כל-מלאכת עבדה, לא תעשו.  כט,לו והקרבתם עלה אשה ריח ניחח, ליהוה--פר אחד, איל אחד; כבשים בני-שנה שבעה, תמימם.  כט,לז מנחתם ונסכיהם, לפר לאיל ולכבשים במספרם--כמשפט.  כט,לח ושעיר חטאת, אחד; מלבד עלת התמיד, ומנחתה ונסכה.  כט,לט אלה תעשו ליהוה, במועדיכם--לבד מנדריכם ונדבתיכם, לעלתיכם ולמנחתיכם, ולנסכיכם, ולשלמיכם.  ל,א ויאמר משה, אל-בני ישראל, ככל אשר-צוה יהוה, את-משה.  

ל,ב וידבר משה אל-ראשי המטות, לבני ישראל לאמר:  זה הדבר, אשר צוה יהוה.  ל,ג איש כי-ידר נדר ליהוה, או-השבע שבעה לאסר אסר על-נפשו--לא יחל, דברו:  ככל-היצא מפיו, יעשה.  ל,ד ואשה, כי-תדר נדר ליהוה, ואסרה אסר בבית אביה, בנעריה.  ל,ה ושמע אביה את-נדרה, ואסרה אשר אסרה על-נפשה, והחריש לה, אביה--וקמו, כל-נדריה, וכל-אסר אשר-אסרה על-נפשה, יקום.  ל,ו ואם-הניא אביה אתה, ביום שמעו--כל-נדריה ואסריה אשר-אסרה על-נפשה, לא יקום; ויהוה, יסלח-לה, כי-הניא אביה, אתה.  ל,ז ואם-היו תהיה לאיש, ונדריה עליה, או מבטא שפתיה, אשר אסרה על-נפשה.  ל,ח ושמע אישה ביום שמעו, והחריש לה:  וקמו נדריה, ואסרה אשר-אסרה על-נפשה--יקמו.  ל,ט ואם ביום שמע אישה, יניא אותה, והפר את-נדרה אשר עליה, ואת מבטא שפתיה אשר אסרה על-נפשה--ויהוה, יסלח-לה.  ל,י ונדר אלמנה, וגרושה--כל אשר-אסרה על-נפשה, יקום עליה.  ל,יא ואם-בית אישה, נדרה, או-אסרה אסר על-נפשה, בשבעה.  ל,יב ושמע אישה והחרש לה, לא הניא אתה--וקמו, כל-נדריה, וכל-אסר אשר-אסרה על-נפשה, יקום.  ל,יג ואם-הפר יפר אתם אישה, ביום שמעו--כל-מוצא שפתיה לנדריה ולאסר נפשה, לא יקום:  אישה הפרם, ויהוה יסלח-לה.  ל,יד כל-נדר וכל-שבעת אסר, לענת נפש--אישה יקימנו, ואישה יפרנו.  ל,טו ואם-החרש יחריש לה אישה, מיום אל-יום, והקים את-כל-נדריה, או את-כל-אסריה אשר עליה--הקים אתם, כי-החרש לה ביום שמעו.  ל,טז ואם-הפר יפר אתם, אחרי שמעו--ונשא, את-עונה.  ל,יז אלה החקים, אשר צוה יהוה את-משה, בין איש, לאשתו--בין-אב לבתו, בנעריה בית אביה.  

לא,א וידבר יהוה, אל-משה לאמר.  לא,ב נקם, נקמת בני ישראל, מאת, המדינים; אחר, תאסף אל-עמיך.  לא,ג וידבר משה אל-העם לאמר, החלצו מאתכם אנשים לצבא; ויהיו, על-מדין, לתת נקמת-יהוה, במדין.  לא,ד אלף, למטה, אלף, למטה--לכל מטות ישראל, תשלחו לצבא.  לא,ה וימסרו מאלפי ישראל, אלף למטה--שנים-עשר אלף, חלוצי צבא.  לא,ו וישלח אתם משה אלף למטה, לצבא:  אתם ואת-פינחס בן-אלעזר הכהן, לצבא, וכלי הקדש וחצצרות התרועה, בידו.  לא,ז ויצבאו, על-מדין, כאשר צוה יהוה, את-משה; ויהרגו, כל-זכר.  לא,ח ואת-מלכי מדין הרגו על-חלליהם, את-אוי ואת-רקם ואת-צור ואת-חור ואת-רבע--חמשת, מלכי מדין; ואת בלעם בן-בעור, הרגו בחרב.  לא,ט וישבו בני-ישראל את-נשי מדין, ואת-טפם; ואת כל-בהמתם ואת-כל-מקנהם ואת-כל-חילם, בזזו.  לא,י ואת כל-עריהם במושבתם, ואת כל-טירתם--שרפו, באש.  לא,יא ויקחו, את-כל-השלל, ואת, כל-המלקוח--באדם, ובבהמה.  לא,יב ויבאו אל-משה ואל-אלעזר הכהן ואל-עדת בני-ישראל, את-השבי ואת-המלקוח ואת-השלל--אל-המחנה:  אל-ערבת מואב, אשר על-ירדן ירחו.  

לא,יג ויצאו משה ואלעזר הכהן, וכל-נשיאי העדה--לקראתם:  אל-מחוץ, למחנה.  לא,יד ויקצף משה, על פקודי החיל, שרי האלפים ושרי המאות, הבאים מצבא המלחמה.  לא,טו ויאמר אליהם, משה:  החייתם, כל-נקבה.  לא,טז הן הנה היו לבני ישראל, בדבר בלעם, למסר-מעל ביהוה, על-דבר-פעור; ותהי המגפה, בעדת יהוה.  לא,יז ועתה, הרגו כל-זכר בטף; וכל-אשה, ידעת איש למשכב זכר--הרגו.  לא,יח וכל הטף בנשים, אשר לא-ידעו משכב זכר--החיו, לכם.  לא,יט ואתם, חנו מחוץ למחנה--שבעת ימים:  כל הרג נפש וכל נגע בחלל, תתחטאו ביום השלישי וביום השביעי--אתם, ושביכם.  לא,כ וכל-בגד וכל-כלי-עור וכל-מעשה עזים, וכל-כלי-עץ--תתחטאו.  

לא,כא ויאמר אלעזר הכהן אל-אנשי הצבא, הבאים למלחמה:  זאת חקת התורה, אשר-צוה יהוה את-משה.  לא,כב אך את-הזהב, ואת-הכסף; את-הנחשת, את-הברזל, את-הבדיל, ואת-העפרת.  לא,כג כל-דבר אשר-יבא באש, תעבירו באש וטהר--אך, במי נדה יתחטא; וכל אשר לא-יבא באש, תעבירו במים.  לא,כד וכבסתם בגדיכם ביום השביעי, וטהרתם; ואחר, תבאו אל-המחנה.  

לא,כה ויאמר יהוה, אל-משה לאמר.  לא,כו שא, את ראש מלקוח השבי, באדם, ובבהמה--אתה ואלעזר הכהן, וראשי אבות העדה.  לא,כז וחצית, את-המלקוח, בין תפשי המלחמה, היצאים לצבא--ובין, כל-העדה.  לא,כח והרמת מכס ליהוה, מאת אנשי המלחמה היצאים לצבא--אחד נפש, מחמש המאות:  מן-האדם, ומן-הבקר, ומן-החמרים, ומן-הצאן.  לא,כט ממחציתם, תקחו; ונתתה לאלעזר הכהן, תרומת יהוה.  לא,ל וממחצת בני-ישראל תקח אחד אחז מן-החמשים, מן-האדם מן-הבקר מן-החמרים ומן-הצאן--מכל-הבהמה; ונתתה אתם, ללוים, שמרי, משמרת משכן יהוה.  לא,לא ויעש משה, ואלעזר הכהן, כאשר צוה יהוה, את-משה.  לא,לב ויהי, המלקוח--יתר הבז, אשר בזזו עם הצבא:  צאן, שש-מאות אלף ושבעים אלף--וחמשת אלפים.  לא,לג ובקר, שנים ושבעים אלף.  לא,לד וחמרים, אחד וששים אלף.  לא,לה ונפש אדם--מן-הנשים, אשר לא-ידעו משכב זכר:  כל-נפש, שנים ושלשים אלף.  לא,לו ותהי, המחצה--חלק, היצאים בצבא:  מספר הצאן, שלש-מאות אלף ושלשים אלף, ושבעת אלפים, וחמש מאות.  לא,לז ויהי המכס ליהוה, מן-הצאן--שש מאות, חמש ושבעים.  לא,לח והבקר--ששה ושלשים, אלף; ומכסם ליהוה, שנים ושבעים.  לא,לט וחמרים, שלשים אלף וחמש מאות; ומכסם ליהוה, אחד וששים.  לא,מ ונפש אדם, ששה עשר אלף; ומכסם, ליהוה--שנים ושלשים, נפש.  לא,מא ויתן משה, את-מכס תרומת יהוה, לאלעזר, הכהן--כאשר צוה יהוה, את-משה.  לא,מב וממחצית, בני ישראל, אשר חצה משה, מן-האנשים הצבאים.  לא,מג ותהי מחצת העדה, מן-הצאן--שלש-מאות אלף ושלשים אלף, שבעת אלפים וחמש מאות.  לא,מד ובקר, ששה ושלשים אלף.  לא,מה וחמרים, שלשים אלף וחמש מאות.  לא,מו ונפש אדם, ששה עשר אלף.  לא,מז ויקח משה ממחצת בני-ישראל, את-האחז אחד מן-החמשים--מן-האדם, ומן-הבהמה; ויתן אתם ללוים, שמרי משמרת משכן יהוה, כאשר צוה יהוה, את-משה.  לא,מח ויקרבו, אל-משה, הפקדים, אשר לאלפי הצבא--שרי האלפים, ושרי המאות.  לא,מט ויאמרו, אל-משה, עבדיך נשאו את-ראש אנשי המלחמה, אשר בידנו; ולא-נפקד ממנו, איש.  לא,נ ונקרב את-קרבן יהוה, איש אשר מצא כלי-זהב אצעדה וצמיד, טבעת, עגיל וכומז--לכפר על-נפשתינו, לפני יהוה.  לא,נא ויקח משה ואלעזר הכהן, את-הזהב--מאתם:  כל, כלי מעשה.  לא,נב ויהי כל-זהב התרומה, אשר הרימו ליהוה--ששה עשר אלף שבע-מאות וחמשים, שקל:  מאת שרי האלפים, ומאת שרי המאות.  לא,נג אנשי, הצבא, בזזו, איש לו.  לא,נד ויקח משה ואלעזר הכהן, את-הזהב, מאת שרי האלפים, והמאות; ויבאו אתו אל-אהל מועד, זכרון לבני-ישראל לפני יהוה.  

לב,א ומקנה רב, היה לבני ראובן ולבני-גד--עצום מאד; ויראו את-ארץ יעזר, ואת-ארץ גלעד, והנה המקום, מקום מקנה.  לב,ב ויבאו בני-גד, ובני ראובן; ויאמרו אל-משה ואל-אלעזר הכהן, ואל-נשיאי העדה לאמר.  לב,ג עטרות ודיבן ויעזר ונמרה, וחשבון ואלעלה, ושבם ונבו, ובען.  לב,ד הארץ, אשר הכה יהוה לפני עדת ישראל--ארץ מקנה, הוא; ולעבדיך, מקנה.  

לב,ה ויאמרו, אם-מצאנו חן בעיניך--יתן את-הארץ הזאת לעבדיך, לאחזה:  אל-תעברנו, את-הירדן.  לב,ו ויאמר משה, לבני-גד ולבני ראובן:  האחיכם, יבאו למלחמה, ואתם, תשבו פה.  לב,ז ולמה תנואון תניאון, את-לב בני ישראל--מעבר, אל-הארץ, אשר-נתן להם, יהוה.  לב,ח כה עשו, אבתיכם, בשלחי אתם מקדש ברנע, לראות את-הארץ.  לב,ט ויעלו עד-נחל אשכול, ויראו את-הארץ, ויניאו, את-לב בני ישראל--לבלתי-בא, אל-הארץ, אשר-נתן להם, יהוה.  לב,י ויחר-אף יהוה, ביום ההוא; וישבע, לאמר.  לב,יא אם-יראו האנשים העלים ממצרים, מבן עשרים שנה ומעלה, את האדמה, אשר נשבעתי לאברהם ליצחק וליעקב:  כי לא-מלאו, אחרי.  לב,יב בלתי כלב בן-יפנה, הקנזי, ויהושע, בן-נון:  כי מלאו, אחרי יהוה.  לב,יג ויחר-אף יהוה, בישראל, וינעם במדבר, ארבעים שנה--עד-תם, כל-הדור, העשה הרע, בעיני יהוה.  לב,יד והנה קמתם, תחת אבתיכם--תרבות, אנשים חטאים:  לספות עוד, על חרון אף-יהוה--אל-ישראל.  לב,טו כי תשובן, מאחריו, ויסף עוד, להניחו במדבר; ושחתם, לכל-העם הזה.  

לב,טז ויגשו אליו ויאמרו, גדרת צאן נבנה למקננו פה, וערים, לטפנו.  לב,יז ואנחנו נחלץ חשים, לפני בני ישראל, עד אשר אם-הביאנם, אל-מקומם; וישב טפנו בערי המבצר, מפני ישבי הארץ.  לב,יח לא נשוב, אל-בתינו--עד, התנחל בני ישראל, איש, נחלתו.  לב,יט כי לא ננחל אתם, מעבר לירדן והלאה:  כי באה נחלתנו אלינו, מעבר הירדן מזרחה.  

לב,כ ויאמר אליהם משה, אם-תעשון את-הדבר הזה:  אם-תחלצו לפני יהוה, למלחמה.  לב,כא ועבר לכם כל-חלוץ את-הירדן, לפני יהוה, עד הורישו את-איביו, מפניו.  לב,כב ונכבשה הארץ לפני יהוה, ואחר תשבו--והייתם נקים מיהוה, ומישראל; והיתה הארץ הזאת לכם, לאחזה--לפני יהוה.  לב,כג ואם-לא תעשון כן, הנה חטאתם ליהוה; ודעו, חטאתכם, אשר תמצא, אתכם.  לב,כד בנו-לכם ערים לטפכם, וגדרת לצנאכם; והיצא מפיכם, תעשו.  לב,כה ויאמר בני-גד ובני ראובן, אל-משה לאמר:  עבדיך יעשו, כאשר אדני מצוה.  לב,כו טפנו נשינו, מקננו וכל-בהמתנו--יהיו-שם, בערי הגלעד.  לב,כז ועבדיך יעברו כל-חלוץ צבא, לפני יהוה--למלחמה:  כאשר אדני, דבר.  לב,כח ויצו להם, משה, את אלעזר הכהן, ואת יהושע בן-נון; ואת-ראשי אבות המטות, לבני ישראל.  לב,כט ויאמר משה אלהם, אם-יעברו בני-גד ובני-ראובן אתכם את-הירדן כל-חלוץ למלחמה לפני יהוה, ונכבשה הארץ, לפניכם--ונתתם להם את-ארץ הגלעד, לאחזה.  לב,ל ואם-לא יעברו חלוצים, אתכם--ונאחזו בתככם, בארץ כנען.  לב,לא ויענו בני-גד ובני ראובן, לאמר:  את אשר דבר יהוה אל-עבדיך, כן נעשה.  לב,לב נחנו נעבר חלוצים לפני יהוה, ארץ כנען; ואתנו אחזת נחלתנו, מעבר לירדן.  לב,לג ויתן להם משה לבני-גד ולבני ראובן ולחצי שבט מנשה בן-יוסף, את-ממלכת סיחן מלך האמרי, ואת-ממלכת, עוג מלך הבשן:  הארץ, לעריה בגבלת--ערי הארץ, סביב.  לב,לד ויבנו בני-גד, את-דיבן ואת-עטרת, ואת, ערער.  לב,לה ואת-עטרת שופן ואת-יעזר, ויגבהה.  לב,לו ואת-בית נמרה, ואת-בית הרן:  ערי מבצר, וגדרת צאן.  לב,לז ובני ראובן בנו, את-חשבון ואת-אלעלא, ואת, קריתים.  לב,לח ואת-נבו ואת-בעל מעון, מוסבת שם--ואת-שבמה; ויקראו בשמת, את-שמות הערים אשר בנו.  לב,לט וילכו בני מכיר בן-מנשה, גלעדה--וילכדה; ויורש, את-האמרי אשר-בה.  לב,מ ויתן משה את-הגלעד, למכיר בן-מנשה; וישב, בה.  לב,מא ויאיר בן-מנשה הלך, וילכד את-חותיהם; ויקרא אתהן, חות יאיר.  לב,מב ונבח הלך, וילכד את-קנת ואת-בנתיה; ויקרא לה נבח, בשמו.  

לג,א אלה מסעי בני-ישראל, אשר יצאו מארץ מצרים--לצבאתם:  ביד-משה, ואהרן.  לג,ב ויכתב משה את-מוצאיהם, למסעיהם--על-פי יהוה; ואלה מסעיהם, למוצאיהם.  לג,ג ויסעו מרעמסס בחדש הראשון, בחמשה עשר יום לחדש הראשון:  ממחרת הפסח, יצאו בני-ישראל ביד רמה--לעיני, כל-מצרים.  לג,ד ומצרים מקברים, את אשר הכה יהוה בהם--כל-בכור; ובאלהיהם, עשה יהוה שפטים.  לג,ה ויסעו בני-ישראל, מרעמסס; ויחנו, בסכת.  לג,ו ויסעו, מסכת; ויחנו באתם, אשר בקצה המדבר.  לג,ז ויסעו, מאתם, וישב על-פי החירת, אשר על-פני בעל צפון; ויחנו, לפני מגדל.  לג,ח ויסעו מפני החירת, ויעברו בתוך-הים המדברה; וילכו דרך שלשת ימים, במדבר אתם, ויחנו, במרה.  לג,ט ויסעו, ממרה, ויבאו, אילמה; ובאילם שתים עשרה עינת מים, ושבעים תמרים--ויחנו-שם.  לג,י ויסעו, מאילם; ויחנו, על-ים-סוף.  לג,יא ויסעו, מים-סוף; ויחנו, במדבר-סין.  לג,יב ויסעו, ממדבר-סין; ויחנו, בדפקה.  לג,יג ויסעו, מדפקה; ויחנו, באלוש.  לג,יד ויסעו, מאלוש; ויחנו, ברפידם, ולא-היה שם מים לעם, לשתות.  לג,טו ויסעו, מרפידם; ויחנו, במדבר סיני.  לג,טז ויסעו, ממדבר סיני; ויחנו, בקברת התאוה.  לג,יז ויסעו, מקברת התאוה; ויחנו, בחצרת.  לג,יח ויסעו, מחצרת; ויחנו, ברתמה.  לג,יט ויסעו, מרתמה; ויחנו, ברמן פרץ.  לג,כ ויסעו, מרמן פרץ; ויחנו, בלבנה.  לג,כא ויסעו, מלבנה; ויחנו, ברסה.  לג,כב ויסעו, מרסה; ויחנו, בקהלתה.  לג,כג ויסעו, מקהלתה; ויחנו, בהר-שפר.  לג,כד ויסעו, מהר-שפר; ויחנו, בחרדה.  לג,כה ויסעו, מחרדה; ויחנו, במקהלת.  לג,כו ויסעו, ממקהלת; ויחנו, בתחת.  לג,כז ויסעו, מתחת; ויחנו, בתרח.  לג,כח ויסעו, מתרח; ויחנו, במתקה.  לג,כט ויסעו, ממתקה; ויחנו, בחשמנה.  לג,ל ויסעו, מחשמנה; ויחנו, במסרות.  לג,לא ויסעו, ממסרות; ויחנו, בבני יעקן.  לג,לב ויסעו, מבני יעקן; ויחנו, בחר הגדגד.  לג,לג ויסעו, מחר הגדגד; ויחנו, ביטבתה.  לג,לד ויסעו, מיטבתה; ויחנו, בעברנה.  לג,לה ויסעו, מעברנה; ויחנו, בעצין גבר.  לג,לו ויסעו, מעצין גבר; ויחנו במדבר-צן, הוא קדש.  לג,לז ויסעו, מקדש; ויחנו בהר ההר, בקצה ארץ אדום.  לג,לח ויעל אהרן הכהן אל-הר ההר, על-פי יהוה--וימת שם:  בשנת הארבעים, לצאת בני-ישראל מארץ מצרים, בחדש החמישי, באחד לחדש.  לג,לט ואהרן, בן-שלש ועשרים ומאת שנה, במתו, בהר ההר.  

לג,מ וישמע, הכנעני מלך ערד, והוא-ישב בנגב, בארץ כנען--בבא, בני ישראל.  לג,מא ויסעו, מהר ההר; ויחנו, בצלמנה.  לג,מב ויסעו, מצלמנה; ויחנו, בפונן.  לג,מג ויסעו, מפונן; ויחנו, באבת.  לג,מד ויסעו, מאבת; ויחנו בעיי העברים, בגבול מואב.  לג,מה ויסעו, מעיים; ויחנו, בדיבן גד.  לג,מו ויסעו, מדיבן גד; ויחנו, בעלמן דבלתימה.  לג,מז ויסעו, מעלמן דבלתימה; ויחנו בהרי העברים, לפני נבו.  לג,מח ויסעו, מהרי העברים; ויחנו בערבת מואב, על ירדן ירחו.  לג,מט ויחנו על-הירדן מבית הישמת, עד אבל השטים, בערבת, מואב.  

לג,נ וידבר יהוה אל-משה, בערבת מואב, על-ירדן ירחו, לאמר.  לג,נא דבר אל-בני ישראל, ואמרת אלהם:  כי אתם עברים את-הירדן, אל-ארץ כנען.  לג,נב והורשתם את-כל-ישבי הארץ, מפניכם, ואבדתם, את כל-משכיתם; ואת כל-צלמי מסכתם תאבדו, ואת כל-במותם תשמידו.  לג,נג והורשתם את-הארץ, וישבתם-בה:  כי לכם נתתי את-הארץ, לרשת אתה.  לג,נד והתנחלתם את-הארץ בגורל למשפחתיכם, לרב תרבו את-נחלתו ולמעט תמעיט את-נחלתו--אל אשר-יצא לו שמה הגורל, לו יהיה:  למטות אבתיכם, תתנחלו.  לג,נה ואם-לא תורישו את-ישבי הארץ, מפניכם--והיה אשר תותירו מהם, לשכים בעיניכם ולצנינם בצדיכם; וצררו אתכם--על-הארץ, אשר אתם ישבים בה.  לג,נו והיה, כאשר דמיתי לעשות להם--אעשה לכם.  

לד,א וידבר יהוה, אל-משה לאמר.  לד,ב צו את-בני ישראל, ואמרת אלהם, כי-אתם באים, אל-הארץ כנען:  זאת הארץ, אשר תפל לכם בנחלה, ארץ כנען, לגבלתיה.  לד,ג והיה לכם פאת-נגב ממדבר-צן, על-ידי אדום; והיה לכם גבול נגב, מקצה ים-המלח קדמה.  לד,ד ונסב לכם הגבול מנגב למעלה עקרבים, ועבר צנה, והיה והיו תוצאתיו, מנגב לקדש ברנע; ויצא חצר-אדר, ועבר עצמנה.  לד,ה ונסב הגבול מעצמון, נחלה מצרים; והיו תוצאתיו, הימה.  לד,ו וגבול ים, והיה לכם הים הגדול וגבול; זה-יהיה לכם, גבול ים.  לד,ז וזה-יהיה לכם, גבול צפון:  מן-הים, הגדל, תתאו לכם, הר ההר.  לד,ח מהר ההר, תתאו לבא חמת; והיו תוצאת הגבל, צדדה.  לד,ט ויצא הגבל זפרנה, והיו תוצאתיו חצר עינן; זה-יהיה לכם, גבול צפון.  לד,י והתאויתם לכם, לגבול קדמה, מחצר עינן, שפמה.  לד,יא וירד הגבל משפם הרבלה, מקדם לעין; וירד הגבל, ומחה על-כתף ים-כנרת קדמה.  לד,יב וירד הגבול הירדנה, והיו תוצאתיו ים המלח; זאת תהיה לכם הארץ לגבלתיה, סביב.  לד,יג ויצו משה, את-בני ישראל לאמר:  זאת הארץ, אשר תתנחלו אתה בגורל, אשר צוה יהוה, לתת לתשעת המטות וחצי המטה.  לד,יד כי לקחו מטה בני הראובני, לבית אבתם, ומטה בני-הגדי, לבית אבתם; וחצי מטה מנשה, לקחו נחלתם.  לד,טו שני המטות, וחצי המטה:  לקחו נחלתם, מעבר לירדן ירחו--קדמה מזרחה.  

לד,טז וידבר יהוה, אל-משה לאמר.  לד,יז אלה שמות האנשים, אשר-ינחלו לכם את-הארץ:  אלעזר, הכהן, ויהושע, בן-נון.  לד,יח ונשיא אחד נשיא אחד, ממטה--תקחו, לנחל את-הארץ.  לד,יט ואלה, שמות האנשים:  למטה יהודה, כלב בן-יפנה.  לד,כ ולמטה בני שמעון, שמואל בן-עמיהוד.  לד,כא למטה בנימן, אלידד בן-כסלון.  לד,כב ולמטה בני-דן, נשיא--בקי, בן-יגלי.  לד,כג לבני יוסף, למטה בני-מנשה נשיא--חניאל, בן-אפד.  לד,כד ולמטה בני-אפרים, נשיא--קמואל, בן-שפטן.  לד,כה ולמטה בני-זבולן, נשיא--אליצפן, בן-פרנך.  לד,כו ולמטה בני-יששכר, נשיא--פלטיאל, בן-עזן.  לד,כז ולמטה בני-אשר, נשיא--אחיהוד, בן-שלמי.  לד,כח ולמטה בני-נפתלי, נשיא--פדהאל, בן-עמיהוד.  לד,כט אלה, אשר צוה יהוה, לנחל את-בני-ישראל, בארץ כנען.  

לה,א וידבר יהוה אל-משה, בערבת מואב, על-ירדן ירחו, לאמר.  לה,ב צו, את-בני ישראל, ונתנו ללוים מנחלת אחזתם, ערים לשבת; ומגרש, לערים סביבתיהם, תתנו, ללוים.  לה,ג והיו הערים להם, לשבת; ומגרשיהם, יהיו לבהמתם ולרכשם, ולכל, חיתם.  לה,ד ומגרשי, הערים, אשר תתנו, ללוים--מקיר העיר וחוצה, אלף אמה סביב.  לה,ה ומדתם מחוץ לעיר, את-פאת-קדמה אלפים באמה ואת-פאת-נגב אלפים באמה ואת-פאת-ים אלפים באמה ואת פאת צפון אלפים באמה--והעיר בתוך; זה יהיה להם, מגרשי הערים.  לה,ו ואת הערים, אשר תתנו ללוים--את שש-ערי המקלט, אשר תתנו לנס שמה הרצח; ועליהם תתנו, ארבעים ושתים עיר.  לה,ז כל-הערים, אשר תתנו ללוים--ארבעים ושמנה, עיר:  אתהן, ואת-מגרשיהן.  לה,ח והערים, אשר תתנו מאחזת בני-ישראל--מאת הרב תרבו, ומאת המעט תמעיטו:  איש, כפי נחלתו אשר ינחלו, יתן מעריו, ללוים.  

לה,ט וידבר יהוה, אל-משה לאמר.  לה,י דבר אל-בני ישראל, ואמרת אלהם:  כי אתם עברים את-הירדן, ארצה כנען.  לה,יא והקריתם לכם ערים, ערי מקלט תהיינה לכם; ונס שמה רצח, מכה-נפש בשגגה.  לה,יב והיו לכם הערים למקלט, מגאל; ולא ימות הרצח, עד-עמדו לפני העדה למשפט.  לה,יג והערים, אשר תתנו--שש-ערי מקלט, תהיינה לכם.  לה,יד את שלש הערים, תתנו מעבר לירדן, ואת שלש הערים, תתנו בארץ כנען:  ערי מקלט, תהיינה.  לה,טו לבני ישראל, ולגר ולתושב בתוכם, תהיינה שש-הערים האלה, למקלט--לנוס שמה, כל-מכה-נפש בשגגה.  לה,טז ואם-בכלי ברזל הכהו וימת, רצח הוא:  מות יומת, הרצח.  לה,יז ואם באבן יד אשר-ימות בה הכהו, וימת--רצח הוא:  מות יומת, הרצח.  לה,יח או בכלי עץ-יד אשר-ימות בו הכהו, וימת--רצח הוא:  מות יומת, הרצח.  לה,יט גאל הדם, הוא ימית את-הרצח:  בפגעו-בו, הוא ימתנו.  לה,כ ואם-בשנאה, יהדפנו, או-השליך עליו בצדיה, וימת.  לה,כא או באיבה הכהו בידו, וימת--מות-יומת המכה, רצח הוא:  גאל הדם, ימית את-הרצח--בפגעו-בו.  לה,כב ואם-בפתע בלא-איבה, הדפו, או-השליך עליו כל-כלי, בלא צדיה.  לה,כג או בכל-אבן אשר-ימות בה, בלא ראות, ויפל עליו, וימת--והוא לא-אויב לו, ולא מבקש רעתו.  לה,כד ושפטו, העדה, בין המכה, ובין גאל הדם--על המשפטים, האלה.  לה,כה והצילו העדה את-הרצח, מיד גאל הדם, והשיבו אתו העדה, אל-עיר מקלטו אשר-נס שמה; וישב בה, עד-מות הכהן הגדל, אשר-משח אתו, בשמן הקדש.  לה,כו ואם-יצא יצא, הרצח, את-גבול עיר מקלטו, אשר ינוס שמה.  לה,כז ומצא אתו, גאל הדם, מחוץ, לגבול עיר מקלטו:  ורצח גאל הדם, את-הרצח--אין לו, דם.  לה,כח כי בעיר מקלטו ישב, עד-מות הכהן הגדל; ואחרי מות, הכהן הגדל--ישוב הרצח, אל-ארץ אחזתו.  לה,כט והיו אלה לכם לחקת משפט, לדרתיכם, בכל, מושבתיכם.  לה,ל כל-מכה-נפש--לפי עדים, ירצח את-הרצח; ועד אחד, לא-יענה בנפש למות.  לה,לא ולא-תקחו כפר לנפש רצח, אשר-הוא רשע למות:  כי-מות, יומת.  לה,לב ולא-תקחו כפר, לנוס אל-עיר מקלטו, לשוב לשבת בארץ, עד-מות הכהן.  לה,לג ולא-תחניפו את-הארץ, אשר אתם בה, כי הדם, הוא יחניף את-הארץ; ולארץ לא-יכפר, לדם אשר שפך-בה, כי-אם, בדם שפכו.  לה,לד ולא תטמא את-הארץ, אשר אתם ישבים בה--אשר אני, שכן בתוכה:  כי, אני יהוה--שכן, בתוך בני ישראל.  

לו,א ויקרבו ראשי האבות, למשפחת בני-גלעד בן-מכיר בן-מנשה--ממשפחת, בני יוסף; וידברו לפני משה, ולפני הנשאים--ראשי אבות, לבני ישראל.  לו,ב ויאמרו, את-אדני צוה יהוה, לתת את-הארץ בנחלה בגורל, לבני ישראל; ואדני, צוה ביהוה, לתת את-נחלת צלפחד אחינו, לבנתיו.  לו,ג והיו לאחד מבני שבטי בני-ישראל, לנשים, ונגרעה נחלתן מנחלת אבתינו, ונוסף על נחלת המטה אשר תהיינה להם; ומגרל נחלתנו, יגרע.  לו,ד ואם-יהיה היבל, לבני ישראל, ונוספה נחלתן, על נחלת המטה אשר תהיינה להם; ומנחלת מטה אבתינו, יגרע נחלתן.  לו,ה ויצו משה את-בני ישראל, על-פי יהוה לאמר:  כן מטה בני-יוסף, דברים.  לו,ו זה הדבר אשר-צוה יהוה, לבנות צלפחד לאמר, לטוב בעיניהם, תהיינה לנשים:  אך, למשפחת מטה אביהם--תהיינה לנשים.  לו,ז ולא-תסב נחלה לבני ישראל, ממטה אל-מטה:  כי איש, בנחלת מטה אבתיו, ידבקו, בני ישראל.  לו,ח וכל-בת ירשת נחלה, ממטות בני ישראל--לאחד ממשפחת מטה אביה, תהיה לאשה:  למען, יירשו בני ישראל, איש, נחלת אבתיו.  לו,ט ולא-תסב נחלה ממטה, למטה אחר:  כי-איש, בנחלתו, ידבקו, מטות בני ישראל.  לו,י כאשר צוה יהוה, את-משה, כן עשו, בנות צלפחד.  לו,יא ותהיינה מחלה תרצה, וחגלה ומלכה ונעה--בנות צלפחד:  לבני דדיהן, לנשים.  לו,יב ממשפחת בני-מנשה בן-יוסף, היו לנשים; ותהי, נחלתן, על-מטה, משפחת אביהן.  לו,יג אלה המצות והמשפטים, אשר צוה יהוה ביד-משה--אל-בני ישראל:  בערבת מואב, על ירדן ירחו.

[דברים].
א,א אלה הדברים, אשר דבר משה אל-כל-ישראל, בעבר, הירדן:  במדבר בערבה מול סוף בין-פארן ובין-תפל, ולבן וחצרת--ודי זהב.  א,ב אחד עשר יום מחרב, דרך הר-שעיר, עד, קדש ברנע.  א,ג ויהי בארבעים שנה, בעשתי-עשר חדש באחד לחדש; דבר משה, אל-בני ישראל, ככל אשר צוה יהוה אתו, אלהם.  א,ד אחרי הכתו, את סיחן מלך האמרי, אשר יושב, בחשבון--ואת, עוג מלך הבשן, אשר-יושב בעשתרת, באדרעי.  א,ה בעבר הירדן, בארץ מואב, הואיל משה, באר את-התורה הזאת לאמר.  א,ו יהוה אלהינו דבר אלינו, בחרב לאמר:  רב-לכם שבת, בהר הזה.  א,ז פנו וסעו לכם, ובאו הר האמרי ואל-כל-שכניו, בערבה בהר ובשפלה ובנגב, ובחוף הים--ארץ הכנעני והלבנון, עד-הנהר הגדל נהר-פרת.  א,ח ראה נתתי לפניכם, את-הארץ; באו, ורשו את-הארץ, אשר נשבע יהוה לאבתיכם לאברהם ליצחק וליעקב לתת להם, ולזרעם אחריהם.  א,ט ואמר אלכם, בעת ההוא לאמר:  לא-אוכל לבדי, שאת אתכם.  א,י יהוה אלהיכם, הרבה אתכם; והנכם היום, ככוכבי השמים לרב.  א,יא יהוה אלהי אבותכם, יסף עליכם ככם--אלף פעמים; ויברך אתכם, כאשר דבר לכם.  א,יב איכה אשא, לבדי, טרחכם ומשאכם, וריבכם.  א,יג הבו לכם אנשים חכמים ונבנים, וידעים--לשבטיכם; ואשימם, בראשיכם.  א,יד ותענו, אתי; ותאמרו, טוב-הדבר אשר-דברת לעשות.  א,טו ואקח את-ראשי שבטיכם, אנשים חכמים וידעים, ואתן אותם ראשים, עליכם:  שרי אלפים ושרי מאות, ושרי חמשים ושרי עשרת, ושטרים, לשבטיכם.  א,טז ואצוה, את-שפטיכם, בעת ההוא, לאמר:  שמע בין-אחיכם ושפטתם צדק, בין-איש ובין-אחיו ובין גרו.  א,יז לא-תכירו פנים במשפט, כקטן כגדל תשמעון--לא תגורו מפני-איש, כי המשפט לאלהים הוא; והדבר אשר יקשה מכם, תקרבון אלי ושמעתיו.  א,יח ואצוה אתכם, בעת ההוא, את כל-הדברים, אשר תעשון.  א,יט ונסע מחרב, ונלך את כל-המדבר הגדול והנורא ההוא אשר ראיתם דרך הר האמרי, כאשר צוה יהוה אלהינו, אתנו; ונבא, עד קדש ברנע.  א,כ ואמר, אלכם:  באתם עד-הר האמרי, אשר-יהוה אלהינו נתן לנו.  א,כא ראה נתן יהוה אלהיך, לפניך--את-הארץ:  עלה רש, כאשר דבר יהוה אלהי אבתיך לך--אל-תירא, ואל-תחת.  א,כב ותקרבון אלי, כלכם, ותאמרו נשלחה אנשים לפנינו, ויחפרו-לנו את-הארץ; וישבו אתנו, דבר--את-הדרך אשר נעלה-בה, ואת הערים אשר נבא אליהן.  א,כג וייטב בעיני, הדבר; ואקח מכם שנים עשר אנשים, איש אחד לשבט.  א,כד ויפנו ויעלו ההרה, ויבאו עד-נחל אשכל; וירגלו, אתה.  א,כה ויקחו בידם מפרי הארץ, ויורדו אלינו; וישבו אתנו דבר, ויאמרו, טובה הארץ, אשר-יהוה אלהינו נתן לנו.  א,כו ולא אביתם, לעלת; ותמרו, את-פי יהוה אלהיכם.  א,כז ותרגנו באהליכם, ותאמרו, בשנאת יהוה אתנו, הוציאנו מארץ מצרים--לתת אתנו ביד האמרי, להשמידנו.  א,כח אנה אנחנו עלים, אחינו המסו את-לבבנו לאמר עם גדול ורם ממנו, ערים גדלת ובצורת, בשמים; וגם-בני ענקים, ראינו שם.  א,כט ואמר, אלכם:  לא-תערצון ולא-תיראון, מהם.  א,ל יהוה אלהיכם ההלך לפניכם, הוא ילחם לכם:  ככל אשר עשה אתכם, במצרים--לעיניכם.  א,לא ובמדבר, אשר ראית, אשר נשאך יהוה אלהיך, כאשר ישא-איש את-בנו--בכל-הדרך אשר הלכתם, עד-באכם עד-המקום הזה.  א,לב ובדבר, הזה--אינכם, מאמינם, ביהוה, אלהיכם.  א,לג ההלך לפניכם בדרך, לתור לכם מקום--לחנתכם:  באש לילה, לראתכם בדרך אשר תלכו-בה, ובענן, יומם.  א,לד וישמע יהוה, את-קול דבריכם; ויקצף, וישבע לאמר.  א,לה אם-יראה איש באנשים האלה, הדור הרע הזה--את, הארץ הטובה, אשר נשבעתי, לתת לאבתיכם.  א,לו זולתי כלב בן-יפנה, הוא יראנה, ולו-אתן את-הארץ אשר דרך-בה, ולבניו--יען, אשר מלא אחרי יהוה.  א,לז גם-בי התאנף יהוה, בגללכם לאמר:  גם-אתה, לא-תבא שם.  א,לח יהושע בן-נון העמד לפניך, הוא יבא שמה; אתו חזק, כי-הוא ינחלנה את-ישראל.  א,לט וטפכם אשר אמרתם לבז יהיה, ובניכם אשר לא-ידעו היום טוב ורע--המה, יבאו שמה; ולהם אתננה, והם יירשוה.  א,מ ואתם, פנו לכם; וסעו המדברה, דרך ים-סוף.  א,מא ותענו ותאמרו אלי, חטאנו ליהוה--אנחנו נעלה ונלחמנו, ככל אשר-צונו יהוה אלהינו; ותחגרו, איש את-כלי מלחמתו, ותהינו, לעלת ההרה.  א,מב ויאמר יהוה אלי, אמר להם לא תעלו ולא-תלחמו--כי אינני, בקרבכם; ולא, תנגפו, לפני, איביכם.  א,מג ואדבר אליכם, ולא שמעתם; ותמרו את-פי יהוה, ותזדו ותעלו ההרה.  א,מד ויצא האמרי הישב בהר ההוא, לקראתכם, וירדפו אתכם, כאשר תעשינה הדברים; ויכתו אתכם בשעיר, עד-חרמה.  א,מה ותשבו ותבכו, לפני יהוה; ולא-שמע יהוה בקלכם, ולא האזין אליכם.  א,מו ותשבו בקדש, ימים רבים, כימים, אשר ישבתם.  ב,א ונפן ונסע המדברה, דרך ים-סוף, כאשר דבר יהוה, אלי; ונסב את-הר-שעיר, ימים רבים.  

ב,ב ויאמר יהוה, אלי לאמר.  ב,ג רב-לכם, סב את-ההר הזה; פנו לכם, צפנה.  ב,ד ואת-העם, צו לאמר, אתם עברים בגבול אחיכם בני-עשו, הישבים בשעיר; וייראו מכם, ונשמרתם מאד.  ב,ה אל-תתגרו בם--כי לא-אתן לכם מארצם, עד מדרך כף-רגל:  כי-ירשה לעשו, נתתי את-הר שעיר.  ב,ו אכל תשברו מאתם בכסף, ואכלתם; וגם-מים תכרו מאתם, בכסף--ושתיתם.  ב,ז כי יהוה אלהיך ברכך, בכל מעשה ידך--ידע לכתך, את-המדבר הגדל הזה:  זה ארבעים שנה, יהוה אלהיך עמך--לא חסרת, דבר.  ב,ח ונעבר מאת אחינו בני-עשו, הישבים בשעיר, מדרך הערבה, מאילת ומעצין גבר;    ונפן, ונעבר, דרך, מדבר מואב.  ב,ט ויאמר יהוה אלי, אל-תצר את-מואב, ואל-תתגר בם, מלחמה:  כי לא-אתן לך מארצו, ירשה--כי לבני-לוט, נתתי את-ער ירשה.  ב,י האמים לפנים, ישבו בה--עם גדול ורב ורם, כענקים.  ב,יא רפאים יחשבו אף-הם, כענקים; והמאבים, יקראו להם אמים.  ב,יב ובשעיר ישבו החרים, לפנים, ובני עשו יירשום וישמידום מפניהם, וישבו תחתם:  כאשר עשה ישראל, לארץ ירשתו, אשר-נתן יהוה, להם.  ב,יג עתה, קמו ועברו לכם--את-נחל זרד; ונעבר, את-נחל זרד.  ב,יד והימים אשר-הלכנו מקדש ברנע, עד אשר-עברנו את-נחל זרד, שלשים ושמנה, שנה--עד-תם כל-הדור אנשי המלחמה, מקרב המחנה, כאשר נשבע יהוה, להם.  ב,טו וגם יד-יהוה היתה בם, להמם מקרב המחנה, עד, תמם.  ב,טז ויהי כאשר-תמו כל-אנשי המלחמה, למות--מקרב העם.  

ב,יז וידבר יהוה, אלי לאמר.  ב,יח אתה עבר היום את-גבול מואב, את-ער.  ב,יט וקרבת, מול בני עמון--אל-תצרם, ואל-תתגר בם:  כי לא-אתן מארץ בני-עמון לך, ירשה--כי לבני-לוט, נתתיה ירשה.  ב,כ ארץ-רפאים תחשב, אף-הוא:  רפאים ישבו-בה, לפנים, והעמנים, יקראו להם זמזמים.  ב,כא עם גדול ורב ורם, כענקים; וישמידם יהוה מפניהם, ויירשם וישבו תחתם.  ב,כב כאשר עשה לבני עשו, הישבים בשעיר--אשר השמיד את-החרי, מפניהם, ויירשם וישבו תחתם, עד היום הזה.  ב,כג והעוים הישבים בחצרים, עד-עזה--כפתרים היצאים מכפתר, השמידם וישבו תחתם.  ב,כד קומו סעו, ועברו את-נחל ארנן--ראה נתתי בידך את-סיחן מלך-חשבון האמרי ואת-ארצו, החל רש; והתגר בו, מלחמה.  ב,כה היום הזה, אחל תת פחדך ויראתך, על-פני העמים, תחת כל-השמים--אשר ישמעון שמעך, ורגזו וחלו מפניך.  ב,כו ואשלח מלאכים ממדבר קדמות, אל-סיחון מלך חשבון, דברי שלום, לאמר.  ב,כז אעברה בארצך, בדרך בדרך אלך:  לא אסור, ימין ושמאול.  ב,כח אכל בכסף תשברני ואכלתי, ומים בכסף תתן-לי ושתיתי; רק, אעברה ברגלי.  ב,כט כאשר עשו-לי בני עשו, הישבים בשעיר, והמואבים, הישבים בער--עד אשר-אעבר, את-הירדן, אל-הארץ, אשר-יהוה אלהינו נתן לנו.  ב,ל ולא אבה, סיחן מלך חשבון, העברנו, בו:  כי-הקשה יהוה אלהיך את-רוחו, ואמץ את-לבבו, למען תתו בידך, כיום הזה.  

ב,לא ויאמר יהוה, אלי, ראה החלתי תת לפניך, את-סיחן ואת-ארצו; החל רש, לרשת את-ארצו.  ב,לב ויצא סיחן לקראתנו הוא וכל-עמו, למלחמה--יהצה.  ב,לג ויתנהו יהוה אלהינו, לפנינו; ונך אתו ואת-בנו, ואת-כל-עמו.  ב,לד ונלכד את-כל-עריו, בעת ההוא, ונחרם את-כל-עיר מתם, והנשים והטף:  לא השארנו, שריד.  ב,לה רק הבהמה, בזזנו לנו, ושלל הערים, אשר לכדנו.  ב,לו מערער אשר על-שפת-נחל ארנן והעיר אשר בנחל, ועד-הגלעד, לא היתה קריה, אשר שגבה ממנו:  את-הכל, נתן יהוה אלהינו לפנינו.  ב,לז רק אל-ארץ בני-עמון, לא קרבת:  כל-יד נחל יבק, וערי ההר, וכל אשר-צוה, יהוה אלהינו.  ג,א ונפן ונעל, דרך הבשן; ויצא עוג מלך-הבשן לקראתנו הוא וכל-עמו, למלחמה--אדרעי.  ג,ב ויאמר יהוה אלי, אל-תירא אתו--כי בידך נתתי אתו ואת-כל-עמו, ואת-ארצו; ועשית לו--כאשר עשית לסיחן מלך האמרי, אשר יושב בחשבון.  ג,ג ויתן יהוה אלהינו בידנו, גם את-עוג מלך-הבשן--ואת-כל-עמו; ונכהו, עד-בלתי השאיר-לו שריד.  ג,ד ונלכד את-כל-עריו, בעת ההוא--לא היתה קריה, אשר לא-לקחנו מאתם:  ששים עיר כל-חבל ארגב, ממלכת עוג בבשן.  ג,ה כל-אלה ערים בצרת, חומה גבהה--דלתים ובריח:  לבד מערי הפרזי, הרבה מאד.  ג,ו ונחרם אותם--כאשר עשינו, לסיחן מלך חשבון:  החרם כל-עיר מתם, הנשים והטף.  ג,ז וכל-הבהמה ושלל הערים, בזונו לנו.  ג,ח ונקח בעת ההוא, את-הארץ, מיד שני מלכי האמרי, אשר בעבר הירדן--מנחל ארנן, עד-הר חרמון.  ג,ט צידנים יקראו לחרמון, שרין; והאמרי, יקראו-לו שניר.  ג,י כל ערי המישר, וכל-הגלעד וכל-הבשן, עד-סלכה, ואדרעי--ערי ממלכת עוג, בבשן.  ג,יא כי רק-עוג מלך הבשן, נשאר מיתר הרפאים--הנה ערשו ערש ברזל, הלה הוא ברבת בני עמון:  תשע אמות ארכה, וארבע אמות רחבה--באמת-איש.  ג,יב ואת-הארץ הזאת ירשנו, בעת ההוא; מערער אשר-על-נחל ארנן, וחצי הר-הגלעד ועריו--נתתי, לראובני ולגדי.  ג,יג ויתר הגלעד וכל-הבשן, ממלכת עוג--נתתי, לחצי שבט המנשה:  כל חבל הארגב לכל-הבשן, ההוא יקרא ארץ רפאים.  ג,יד יאיר בן-מנשה, לקח את-כל-חבל ארגב, עד-גבול הגשורי, והמעכתי; ויקרא אתם על-שמו את-הבשן חות יאיר, עד היום הזה.  ג,טו ולמכיר, נתתי את-הגלעד.  ג,טז ולראובני ולגדי נתתי מן-הגלעד, ועד-נחל ארנן, תוך הנחל, וגבל--ועד יבק הנחל, גבול בני עמון.  ג,יז והערבה, והירדן וגבל--מכנרת, ועד ים הערבה ים המלח, תחת אשדת הפסגה, מזרחה.  ג,יח ואצו אתכם, בעת ההוא לאמר:  יהוה אלהיכם, נתן לכם את-הארץ הזאת לרשתה--חלוצים תעברו לפני אחיכם בני-ישראל, כל-בני-חיל.  ג,יט רק נשיכם וטפכם, ומקנכם, ידעתי, כי-מקנה רב לכם--ישבו, בעריכם, אשר נתתי, לכם.  ג,כ עד אשר-יניח יהוה לאחיכם, ככם, וירשו גם-הם, את-הארץ אשר יהוה אלהיכם נתן להם בעבר הירדן; ושבתם, איש לירשתו, אשר נתתי, לכם.  ג,כא ואת-יהושוע צויתי, בעת ההוא לאמר:  עיניך הראת, את כל-אשר עשה יהוה אלהיכם לשני המלכים האלה--כן-יעשה יהוה לכל-הממלכות, אשר אתה עבר שמה.  ג,כב לא, תיראום:  כי יהוה אלהיכם, הוא הנלחם לכם.  

ג,כג ואתחנן, אל-יהוה, בעת ההוא, לאמר.  ג,כד אדני יהוה, אתה החלות להראות את-עבדך, את-גדלך, ואת-ידך החזקה--אשר מי-אל בשמים ובארץ, אשר-יעשה כמעשיך וכגבורתך.  ג,כה אעברה-נא, ואראה את-הארץ הטובה, אשר, בעבר הירדן:  ההר הטוב הזה, והלבנן.  ג,כו ויתעבר יהוה בי למענכם, ולא שמע אלי; ויאמר יהוה אלי, רב-לך--אל-תוסף דבר אלי עוד, בדבר הזה.  ג,כז עלה ראש הפסגה, ושא עיניך ימה וצפנה ותימנה ומזרחה--וראה בעיניך:  כי-לא תעבר, את-הירדן הזה.  ג,כח וצו את-יהושע, וחזקהו ואמצהו:  כי-הוא יעבר, לפני העם הזה, והוא ינחיל אותם, את-הארץ אשר תראה.  ג,כט ונשב בגיא, מול בית פעור.  

ד,א ועתה ישראל, שמע אל-החקים ואל-המשפטים, אשר אנכי מלמד אתכם, לעשות--למען תחיו, ובאתם וירשתם את-הארץ, אשר יהוה אלהי אבתיכם, נתן לכם.  ד,ב לא תספו, על-הדבר אשר אנכי מצוה אתכם, ולא תגרעו, ממנו--לשמר, את-מצות יהוה אלהיכם, אשר אנכי, מצוה אתכם.  ד,ג עיניכם, הראות, את אשר-עשה יהוה, בבעל פעור:  כי כל-האיש, אשר הלך אחרי בעל-פעור--השמידו יהוה אלהיך, מקרבך.  ד,ד ואתם, הדבקים, ביהוה, אלהיכם--חיים כלכם, היום.  ד,ה ראה למדתי אתכם, חקים ומשפטים, כאשר צוני, יהוה אלהי:  לעשות כן--בקרב הארץ, אשר אתם באים שמה לרשתה.  ד,ו ושמרתם, ועשיתם--כי הוא חכמתכם ובינתכם, לעיני העמים:  אשר ישמעון, את כל-החקים האלה, ואמרו רק עם-חכם ונבון, הגוי הגדול הזה.  ד,ז כי מי-גוי גדול, אשר-לו אלהים קרבים אליו, כיהוה אלהינו, בכל-קראנו אליו.  ד,ח ומי גוי גדול, אשר-לו חקים ומשפטים צדיקם, ככל התורה הזאת, אשר אנכי נתן לפניכם היום.  ד,ט רק השמר לך ושמר נפשך מאד, פן-תשכח את-הדברים אשר-ראו עיניך ופן-יסורו מלבבך, כל, ימי חייך; והודעתם לבניך, ולבני בניך.  ד,י יום, אשר עמדת לפני יהוה אלהיך בחרב, באמר יהוה אלי הקהל-לי את-העם, ואשמעם את-דברי:  אשר ילמדון ליראה אתי, כל-הימים אשר הם חיים על-האדמה, ואת-בניהם, ילמדון.  ד,יא ותקרבון ותעמדון, תחת ההר; וההר בער באש, עד-לב השמים--חשך, ענן וערפל.  ד,יב וידבר יהוה אליכם, מתוך האש:  קול דברים אתם שמעים, ותמונה אינכם ראים זולתי קול.  ד,יג ויגד לכם את-בריתו, אשר צוה אתכם לעשות--עשרת, הדברים; ויכתבם, על-שני לחות אבנים.  ד,יד ואתי צוה יהוה, בעת ההוא, ללמד אתכם, חקים ומשפטים:  לעשתכם אתם--בארץ, אשר אתם עברים שמה לרשתה.  ד,טו ונשמרתם מאד, לנפשתיכם:  כי לא ראיתם, כל-תמונה, ביום דבר יהוה אליכם בחרב, מתוך האש.  ד,טז פן-תשחתון--ועשיתם לכם פסל, תמונת כל-סמל:  תבנית זכר, או נקבה.  ד,יז תבנית, כל-בהמה אשר בארץ; תבנית כל-צפור כנף, אשר תעוף בשמים.  ד,יח תבנית, כל-רמש באדמה; תבנית כל-דגה אשר-במים, מתחת לארץ.  ד,יט ופן-תשא עיניך השמימה, וראית את-השמש ואת-הירח ואת-הכוכבים כל צבא השמים, ונדחת והשתחוית להם, ועבדתם--אשר חלק יהוה אלהיך, אתם, לכל העמים, תחת כל-השמים.  ד,כ ואתכם לקח יהוה, ויוצא אתכם מכור הברזל ממצרים, להיות לו לעם נחלה, כיום הזה.  ד,כא ויהוה התאנף-בי, על-דבריכם; וישבע, לבלתי עברי את-הירדן, ולבלתי-בא אל-הארץ הטובה, אשר יהוה אלהיך נתן לך נחלה.  ד,כב כי אנכי מת בארץ הזאת, אינני עבר את-הירדן; ואתם, עברים, וירשתם, את-הארץ הטובה הזאת.  ד,כג השמרו לכם, פן-תשכחו את-ברית יהוה אלהיכם, אשר כרת, עמכם; ועשיתם לכם פסל תמונת כל, אשר צוך יהוה אלהיך.  ד,כד כי יהוה אלהיך, אש אכלה הוא:  אל, קנא.  

ד,כה כי-תוליד בנים ובני בנים, ונושנתם בארץ; והשחתם, ועשיתם פסל תמונת כל, ועשיתם הרע בעיני יהוה-אלהיך, להכעיסו.  ד,כו העידתי בכם היום את-השמים ואת-הארץ, כי-אבד תאבדון מהר, מעל הארץ, אשר אתם עברים את-הירדן שמה לרשתה:  לא-תאריכן ימים עליה, כי השמד תשמדון.  ד,כז והפיץ יהוה אתכם, בעמים; ונשארתם, מתי מספר, בגוים, אשר ינהג יהוה אתכם שמה.  ד,כח ועבדתם-שם אלהים, מעשה ידי אדם:  עץ ואבן--אשר לא-יראון ולא ישמעון, ולא יאכלון ולא יריחן.  ד,כט ובקשתם משם את-יהוה אלהיך, ומצאת:  כי תדרשנו, בכל-לבבך ובכל-נפשך.  ד,ל בצר לך--ומצאוך, כל הדברים האלה; באחרית, הימים, ושבת עד-יהוה אלהיך, ושמעת בקלו.  ד,לא כי אל רחום יהוה אלהיך, לא ירפך ולא ישחיתך; ולא ישכח את-ברית אבתיך, אשר נשבע להם.  ד,לב כי שאל-נא לימים ראשנים אשר-היו לפניך, למן-היום אשר ברא אלהים אדם על-הארץ, ולמקצה השמים, ועד-קצה השמים:  הנהיה, כדבר הגדול הזה, או, הנשמע כמהו.  ד,לג השמע עם קול אלהים מדבר מתוך-האש, כאשר-שמעת אתה--ויחי.  ד,לד או הנסה אלהים, לבוא לקחת לו גוי מקרב גוי, במסת באתת ובמופתים ובמלחמה וביד חזקה ובזרוע נטויה, ובמוראים גדלים:  ככל אשר-עשה לכם יהוה אלהיכם, במצרים--לעיניך.  ד,לה אתה הראת לדעת, כי יהוה הוא האלהים:  אין עוד, מלבדו.  ד,לו מן-השמים השמיעך את-קלו, ליסרך; ועל-הארץ, הראך את-אשו הגדולה, ודבריו שמעת, מתוך האש.  ד,לז ותחת, כי אהב את-אבתיך, ויבחר בזרעו, אחריו; ויוצאך בפניו בכחו הגדל, ממצרים.  ד,לח להוריש, גוים גדלים ועצמים ממך--מפניך; להביאך, לתת-לך את-ארצם נחלה--כיום הזה.  ד,לט וידעת היום, והשבת אל-לבבך, כי יהוה הוא האלהים, בשמים ממעל ועל-הארץ מתחת:  אין, עוד.  ד,מ ושמרת את-חקיו ואת-מצותיו, אשר אנכי מצוך היום, אשר ייטב לך, ולבניך אחריך--ולמען תאריך ימים על-האדמה, אשר יהוה אלהיך נתן לך כל-הימים.  

ד,מא אז יבדיל משה שלש ערים, בעבר הירדן, מזרחה, שמש.  ד,מב לנס שמה רוצח, אשר ירצח את-רעהו בבלי-דעת, והוא לא-שנא לו, מתמל שלשם; ונס, אל-אחת מן-הערים האל--וחי.  ד,מג את-בצר במדבר בארץ המישר, לראובני; ואת-ראמת בגלעד לגדי, ואת-גולן בבשן למנשי.  ד,מד וזאת, התורה, אשר-שם משה, לפני בני ישראל.  ד,מה אלה, העדת, והחקים, והמשפטים--אשר דבר משה אל-בני ישראל, בצאתם ממצרים.  ד,מו בעבר הירדן בגיא, מול בית פעור, בארץ סיחן מלך האמרי, אשר יושב בחשבון--אשר הכה משה ובני ישראל, בצאתם ממצרים.  ד,מז ויירשו את-ארצו ואת-ארץ עוג מלך-הבשן, שני מלכי האמרי, אשר, בעבר הירדן--מזרח, שמש.  ד,מח מערער אשר על-שפת-נחל ארנן, ועד-הר שיאן--הוא חרמון.  ד,מט וכל-הערבה עבר הירדן, מזרחה, ועד, ים הערבה--תחת, אשדת הפסגה.  

ה,א ויקרא משה, אל-כל-ישראל, ויאמר אלהם שמע ישראל את-החקים ואת-המשפטים, אשר אנכי דבר באזניכם היום; ולמדתם אתם, ושמרתם לעשתם.  ה,ב יהוה אלהינו, כרת עמנו ברית--בחרב.  ה,ג לא את-אבתינו, כרת יהוה את-הברית הזאת:  כי אתנו, אנחנו אלה פה היום כלנו חיים.  ה,ד פנים בפנים, דבר יהוה עמכם בהר--מתוך האש.  ה,ה אנכי עמד בין-יהוה וביניכם, בעת ההוא, להגיד לכם, את-דבר יהוה:  כי יראתם מפני האש, ולא-עליתם בהר לאמר.  

ה,ו אנכי יהוה אלהיך, אשר הוצאתיך מארץ מצרים מבית עבדים:  לא-יהיה לך אלהים אחרים, על-פני.  ה,ז לא-תעשה לך פסל, כל-תמונה, אשר בשמים ממעל, ואשר בארץ מתחת--ואשר במים, מתחת לארץ.  ה,ח לא-תשתחוה להם, ולא תעבדם:  כי אנכי יהוה אלהיך, אל קנא--פקד עון אבות על-בנים ועל-שלשים ועל-רבעים, לשנאי.  ה,ט ועשה חסד, לאלפים--לאהבי, ולשמרי מצותו מצותי.  

ה,י לא תשא את-שם-יהוה אלהיך, לשוא:  כי לא ינקה יהוה, את אשר-ישא את-שמו לשוא.  

ה,יא שמור את-יום השבת, לקדשו, כאשר צוך, יהוה אלהיך.  ה,יב ששת ימים תעבד, ועשית כל-מלאכתך.  ה,יג ויום, השביעי--שבת, ליהוה אלהיך:  לא תעשה כל-מלאכה אתה ובנך-ובתך ועבדך-ואמתך ושורך וחמרך וכל-בהמתך, וגרך אשר בשעריך--למען ינוח עבדך ואמתך, כמוך.  ה,יד וזכרת, כי עבד היית בארץ מצרים, ויצאך יהוה אלהיך משם, ביד חזקה ובזרע נטויה; על-כן, צוך יהוה אלהיך, לעשות, את-יום השבת.  

ה,טו כבד את-אביך ואת-אמך, כאשר צוך יהוה אלהיך--למען יאריכן ימיך, ולמען ייטב לך, על האדמה, אשר-יהוה אלהיך נתן לך.  

ה,טז לא תרצח,    ולא תנאף;    ולא תגנב,    ולא-תענה ברעך עד שוא.  

ה,יז ולא תחמד, אשת רעך;    ולא תתאוה בית רעך, שדהו ועבדו ואמתו שורו וחמרו, וכל, אשר לרעך.  

ה,יח את-הדברים האלה דבר יהוה אל-כל-קהלכם בהר, מתוך האש הענן והערפל--קול גדול, ולא יסף; ויכתבם, על-שני לחת אבנים, ויתנם, אלי.  ה,יט ויהי, כשמעכם את-הקול מתוך החשך, וההר, בער באש; ותקרבון אלי, כל-ראשי שבטיכם וזקניכם.  ה,כ ותאמרו, הן הראנו יהוה אלהינו את-כבדו ואת-גדלו, ואת-קלו שמענו, מתוך האש; היום הזה ראינו, כי-ידבר אלהים את-האדם וחי.  ה,כא ועתה, למה נמות, כי תאכלנו, האש הגדלה הזאת; אם-יספים אנחנו, לשמע את-קול יהוה אלהינו עוד--ומתנו.  ה,כב כי מי כל-בשר אשר שמע קול אלהים חיים מדבר מתוך-האש, כמנו--ויחי.  ה,כג קרב אתה ושמע, את כל-אשר יאמר יהוה אלהינו; ואת תדבר אלינו, את כל-אשר ידבר יהוה אלהינו אליך--ושמענו ועשינו.  ה,כד וישמע יהוה את-קול דבריכם, בדברכם אלי; ויאמר יהוה אלי, שמעתי את-קול דברי העם הזה אשר דברו אליך--היטיבו, כל-אשר דברו.  ה,כה מי-יתן והיה לבבם זה להם, ליראה אתי ולשמר את-כל-מצותי--כל-הימים:  למען ייטב להם ולבניהם, לעלם.  ה,כו לך, אמר להם:  שובו לכם, לאהליכם.  ה,כז ואתה, פה עמד עמדי, ואדברה אליך את כל-המצוה והחקים והמשפטים, אשר תלמדם; ועשו בארץ, אשר אנכי נתן להם לרשתה.  ה,כח ושמרתם לעשות, כאשר צוה יהוה אלהיכם אתכם:  לא תסרו, ימין ושמאל.  ה,כט בכל-הדרך, אשר צוה יהוה אלהיכם אתכם--תלכו:  למען תחיון, וטוב לכם, והארכתם ימים, בארץ אשר תירשון.  ו,א וזאת המצוה, החקים והמשפטים, אשר צוה יהוה אלהיכם, ללמד אתכם--לעשות בארץ, אשר אתם עברים שמה לרשתה.  ו,ב למען תירא את-יהוה אלהיך, לשמר את-כל-חקתיו ומצותיו אשר אנכי מצוך, אתה ובנך ובן-בנך, כל ימי חייך--ולמען, יארכן ימיך.  ו,ג ושמעת ישראל, ושמרת לעשות, אשר ייטב לך, ואשר תרבון מאד:  כאשר דבר יהוה אלהי אבתיך, לך--ארץ זבת חלב, ודבש.  

ו,ד שמע, ישראל:  יהוה אלהינו, יהוה אחד.  ו,ה ואהבת, את יהוה אלהיך, בכל-לבבך ובכל-נפשך, ובכל-מאדך.  ו,ו והיו הדברים האלה, אשר אנכי מצוך היום--על-לבבך.  ו,ז ושננתם לבניך, ודברת בם, בשבתך בביתך ובלכתך בדרך, ובשכבך ובקומך.  ו,ח וקשרתם לאות, על-ידך; והיו לטטפת, בין עיניך.  ו,ט וכתבתם על-מזזות ביתך, ובשעריך.  

ו,י והיה כי יביאך יהוה אלהיך, אל-הארץ אשר נשבע לאבתיך לאברהם ליצחק וליעקב--לתת לך:  ערים גדלת וטבת, אשר לא-בנית.  ו,יא ובתים מלאים כל-טוב, אשר לא-מלאת, וברת חצובים אשר לא-חצבת, כרמים וזיתים אשר לא-נטעת; ואכלת, ושבעת.  ו,יב השמר לך, פן-תשכח את-יהוה, אשר הוציאך מארץ מצרים, מבית עבדים.  ו,יג את-יהוה אלהיך תירא, ואתו תעבד; ובשמו, תשבע.  ו,יד לא תלכון, אחרי אלהים אחרים--מאלהי, העמים, אשר, סביבותיכם.  ו,טו כי אל קנא יהוה אלהיך, בקרבך:  פן-יחרה אף-יהוה אלהיך, בך, והשמידך, מעל פני האדמה.  

ו,טז לא תנסו, את-יהוה אלהיכם, כאשר נסיתם, במסה.  ו,יז שמור תשמרון, את-מצות יהוה אלהיכם, ועדתיו וחקיו, אשר צוך.  ו,יח ועשית הישר והטוב, בעיני יהוה--למען, ייטב לך, ובאת וירשת את-הארץ הטבה, אשר-נשבע יהוה לאבתיך.  ו,יט להדף את-כל-איביך, מפניך, כאשר, דבר יהוה.  

ו,כ כי-ישאלך בנך מחר, לאמר:  מה העדת, והחקים והמשפטים, אשר צוה יהוה אלהינו, אתכם.  ו,כא ואמרת לבנך, עבדים היינו לפרעה במצרים; ויציאנו יהוה ממצרים, ביד חזקה.  ו,כב ויתן יהוה אותת ומפתים גדלים ורעים במצרים, בפרעה ובכל-ביתו--לעינינו.  ו,כג ואותנו, הוציא משם--למען, הביא אתנו, לתת לנו את-הארץ, אשר נשבע לאבתינו.  ו,כד ויצונו יהוה, לעשות את-כל-החקים האלה, ליראה, את-יהוה אלהינו--לטוב לנו כל-הימים, לחיתנו כהיום הזה.  ו,כה וצדקה, תהיה-לנו:  כי-נשמר לעשות את-כל-המצוה הזאת, לפני יהוה אלהינו--כאשר צונו.  

ז,א כי יביאך, יהוה אלהיך, אל-הארץ, אשר-אתה בא-שמה לרשתה; ונשל גוים-רבים מפניך החתי והגרגשי והאמרי והכנעני והפרזי, והחוי והיבוסי--שבעה גוים, רבים ועצומים ממך.  ז,ב ונתנם יהוה אלהיך, לפניך--והכיתם:  החרם תחרים אתם, לא-תכרת להם ברית ולא תחנם.  ז,ג ולא תתחתן, בם:  בתך לא-תתן לבנו, ובתו לא-תקח לבנך.  ז,ד כי-יסיר את-בנך מאחרי, ועבדו אלהים אחרים; וחרה אף-יהוה בכם, והשמידך מהר.  ז,ה כי-אם-כה תעשו, להם--מזבחתיהם תתצו, ומצבתם תשברו; ואשירהם, תגדעון, ופסיליהם, תשרפון באש.  ז,ו כי עם קדוש אתה, ליהוה אלהיך:  בך בחר יהוה אלהיך, להיות לו לעם סגלה, מכל העמים, אשר על-פני האדמה.  ז,ז לא מרבכם מכל-העמים, חשק יהוה בכם--ויבחר בכם:  כי-אתם המעט, מכל-העמים.  ז,ח כי מאהבת יהוה אתכם, ומשמרו את-השבעה אשר נשבע לאבתיכם, הוציא יהוה אתכם, ביד חזקה; ויפדך מבית עבדים, מיד פרעה מלך-מצרים.  ז,ט וידעת, כי-יהוה אלהיך הוא האלהים:  האל, הנאמן--שמר הברית והחסד לאהביו ולשמרי מצותו, לאלף דור.  ז,י ומשלם לשנאיו אל-פניו, להאבידו:  לא יאחר לשנאו, אל-פניו ישלם-לו.  ז,יא ושמרת את-המצוה ואת-החקים ואת-המשפטים, אשר אנכי מצוך היום--לעשותם.  

ז,יב והיה עקב תשמעון, את המשפטים האלה, ושמרתם ועשיתם, אתם--ושמר יהוה אלהיך לך, את-הברית ואת-החסד, אשר נשבע, לאבתיך.  ז,יג ואהבך, וברכך והרבך; וברך פרי-בטנך ופרי-אדמתך דגנך ותירשך ויצהרך, שגר-אלפיך ועשתרת צאנך, על האדמה, אשר-נשבע לאבתיך לתת לך.  ז,יד ברוך תהיה, מכל-העמים:  לא-יהיה בך עקר ועקרה, ובבהמתך.  ז,טו והסיר יהוה ממך, כל-חלי; וכל-מדוי מצרים הרעים אשר ידעת, לא ישימם בך, ונתנם, בכל-שנאיך.  ז,טז ואכלת את-כל-העמים, אשר יהוה אלהיך נתן לך--לא-תחוס עינך, עליהם; ולא תעבד את-אלהיהם, כי-מוקש הוא לך.  

ז,יז כי תאמר בלבבך, רבים הגוים האלה ממני; איכה אוכל, להורישם.  ז,יח לא תירא, מהם:  זכר תזכר, את אשר-עשה יהוה אלהיך, לפרעה, ולכל-מצרים.  ז,יט המסת הגדלת אשר-ראו עיניך, והאתת והמפתים והיד החזקה והזרע הנטויה, אשר הוצאך, יהוה אלהיך; כן-יעשה יהוה אלהיך, לכל-העמים, אשר-אתה ירא, מפניהם.  ז,כ וגם, את-הצרעה, ישלח יהוה אלהיך, בם:  עד-אבד, הנשארים והנסתרים--מפניך.  ז,כא לא תערץ, מפניהם:  כי-יהוה אלהיך בקרבך, אל גדול ונורא.  ז,כב ונשל יהוה אלהיך את-הגוים האל, מפניך--מעט מעט:  לא תוכל כלתם מהר, פן-תרבה עליך חית השדה.  ז,כג ונתנם יהוה אלהיך, לפניך; והמם מהומה גדלה, עד השמדם.  ז,כד ונתן מלכיהם, בידך, והאבדת את-שמם, מתחת השמים:  לא-יתיצב איש בפניך, עד השמדך אתם.  ז,כה פסילי אלהיהם, תשרפון באש; לא-תחמד כסף וזהב עליהם, ולקחת לך--פן תוקש בו, כי תועבת יהוה אלהיך הוא.  ז,כו ולא-תביא תועבה אל-ביתך, והיית חרם כמהו; שקץ תשקצנו ותעב תתעבנו, כי-חרם הוא.  

ח,א כל-המצוה, אשר אנכי מצוך היום--תשמרון לעשות:  למען תחיון ורביתם, ובאתם וירשתם את-הארץ, אשר-נשבע יהוה, לאבתיכם.  ח,ב וזכרת את-כל-הדרך, אשר הוליכך יהוה אלהיך זה ארבעים שנה--במדבר:  למען ענתך לנסתך, לדעת את-אשר בלבבך התשמר מצותו--אם-לא.  ח,ג ויענך, וירעבך, ויאכלך את-המן אשר לא-ידעת, ולא ידעון אבתיך:  למען הודיעך, כי לא על-הלחם לבדו יחיה האדם--כי על-כל-מוצא פי-יהוה, יחיה האדם.  ח,ד שמלתך לא בלתה, מעליך, ורגלך, לא בצקה--זה, ארבעים שנה.  ח,ה וידעת, עם-לבבך:  כי, כאשר ייסר איש את-בנו, יהוה אלהיך, מיסרך.  ח,ו ושמרת, את-מצות יהוה אלהיך, ללכת בדרכיו, וליראה אתו.  ח,ז כי יהוה אלהיך, מביאך אל-ארץ טובה:  ארץ, נחלי מים--עינת ותהמת, יצאים בבקעה ובהר.  ח,ח ארץ חטה ושערה, וגפן ותאנה ורמון; ארץ-זית שמן, ודבש.  ח,ט ארץ, אשר לא במסכנת תאכל-בה לחם--לא-תחסר כל, בה; ארץ אשר אבניה ברזל, ומהרריה תחצב נחשת.  ח,י ואכלת, ושבעת--וברכת את-יהוה אלהיך, על-הארץ הטבה אשר נתן-לך.  ח,יא השמר לך, פן-תשכח את-יהוה אלהיך, לבלתי שמר מצותיו ומשפטיו וחקתיו, אשר אנכי מצוך היום.  ח,יב פן-תאכל, ושבעת; ובתים טבים תבנה, וישבת.  ח,יג ובקרך וצאנך ירבין, וכסף וזהב ירבה-לך; וכל אשר-לך, ירבה.  ח,יד ורם, לבבך; ושכחת את-יהוה אלהיך, המוציאך מארץ מצרים מבית עבדים.  ח,טו המוליכך במדבר הגדל והנורא, נחש שרף ועקרב, וצמאון, אשר אין-מים; המוציא לך מים, מצור החלמיש.  ח,טז המאכלך מן במדבר, אשר לא-ידעון אבתיך:  למען ענתך, ולמען נסתך--להיטבך, באחריתך.  ח,יז ואמרת, בלבבך:  כחי ועצם ידי, עשה לי את-החיל הזה.  ח,יח וזכרת, את-יהוה אלהיך--כי הוא הנתן לך כח, לעשות חיל:  למען הקים את-בריתו אשר-נשבע לאבתיך, כיום הזה.  

ח,יט והיה, אם-שכח תשכח את-יהוה אלהיך, והלכת אחרי אלהים אחרים, ועבדתם והשתחוית להם--העדתי בכם היום, כי אבד תאבדון.  ח,כ כגוים, אשר יהוה מאביד מפניכם--כן, תאבדון:  עקב לא תשמעון, בקול יהוה אלהיכם.  

ט,א שמע ישראל, אתה עבר היום את-הירדן, לבא לרשת גוים, גדלים ועצמים ממך--ערים גדלת ובצרת, בשמים.  ט,ב עם-גדול ורם, בני ענקים:  אשר אתה ידעת, ואתה שמעת--מי יתיצב, לפני בני ענק.  ט,ג וידעת היום, כי יהוה אלהיך הוא-העבר לפניך אש אכלה--הוא ישמידם והוא יכניעם, לפניך; והורשתם והאבדתם מהר, כאשר דבר יהוה לך.  ט,ד אל-תאמר בלבבך, בהדף יהוה אלהיך אתם מלפניך לאמר, בצדקתי הביאני יהוה, לרשת את-הארץ הזאת:  וברשעת הגוים האלה, יהוה מורישם מפניך.  ט,ה לא בצדקתך, ובישר לבבך, אתה בא, לרשת את-ארצם:  כי ברשעת הגוים האלה, יהוה אלהיך מורישם מפניך, ולמען הקים את-הדבר אשר נשבע יהוה לאבתיך, לאברהם ליצחק וליעקב.  ט,ו וידעת, כי לא בצדקתך יהוה אלהיך נתן לך את-הארץ הטובה הזאת--לרשתה:  כי עם-קשה-ערף, אתה.  ט,ז זכר, אל-תשכח, את אשר-הקצפת את-יהוה אלהיך, במדבר:  למן-היום אשר-יצאת מארץ מצרים, עד-באכם עד-המקום הזה, ממרים הייתם, עם-יהוה.  ט,ח ובחרב הקצפתם, את-יהוה; ויתאנף יהוה בכם, להשמיד אתכם.  ט,ט בעלתי ההרה, לקחת לוחת האבנים לוחת הברית, אשר-כרת יהוה, עמכם; ואשב בהר, ארבעים יום וארבעים לילה--לחם לא אכלתי, ומים לא שתיתי.  ט,י ויתן יהוה אלי, את-שני לוחת האבנים--כתבים, באצבע אלהים; ועליהם, ככל-הדברים אשר דבר יהוה עמכם בהר מתוך האש--ביום הקהל.  ט,יא ויהי, מקץ ארבעים יום, וארבעים, לילה; נתן יהוה אלי, את-שני לחת האבנים--לחות הברית.  ט,יב ויאמר יהוה אלי, קום רד מהר מזה--כי שחת עמך, אשר הוצאת ממצרים:  סרו מהר, מן-הדרך אשר צויתם--עשו להם, מסכה.  ט,יג ויאמר יהוה, אלי לאמר:  ראיתי את-העם הזה, והנה עם-קשה-ערף הוא.  ט,יד הרף ממני, ואשמידם, ואמחה את-שמם, מתחת השמים; ואעשה, אותך, לגוי-עצום ורב, ממנו.  ט,טו ואפן, וארד מן-ההר, וההר, בער באש; ושני לוחת הברית, על שתי ידי.  ט,טז וארא, והנה חטאתם ליהוה אלהיכם--עשיתם לכם, עגל מסכה:  סרתם מהר--מן-הדרך, אשר-צוה יהוה אתכם.  ט,יז ואתפש, בשני הלחת, ואשלכם, מעל שתי ידי; ואשברם, לעיניכם.  ט,יח ואתנפל לפני יהוה כראשנה, ארבעים יום וארבעים לילה--לחם לא אכלתי, ומים לא שתיתי:  על כל-חטאתכם אשר חטאתם, לעשות הרע בעיני יהוה להכעיסו.  ט,יט כי יגרתי, מפני האף והחמה, אשר קצף יהוה עליכם, להשמיד אתכם; וישמע יהוה אלי, גם בפעם ההוא.  ט,כ ובאהרן, התאנף יהוה מאד--להשמידו; ואתפלל גם-בעד אהרן, בעת ההוא.  ט,כא ואת-חטאתכם אשר-עשיתם את-העגל, לקחתי ואשרף אתו באש, ואכת אתו טחון היטב, עד אשר-דק לעפר; ואשלך, את-עפרו, אל-הנחל, הירד מן-ההר.  ט,כב ובתבערה, ובמסה, ובקברת, התאוה--מקצפים הייתם, את-יהוה.  ט,כג ובשלח יהוה אתכם, מקדש ברנע לאמר, עלו ורשו את-הארץ, אשר נתתי לכם; ותמרו, את-פי יהוה אלהיכם, ולא האמנתם לו, ולא שמעתם בקלו.  ט,כד ממרים הייתם, עם-יהוה, מיום, דעתי אתכם.  ט,כה ואתנפל לפני יהוה, את ארבעים היום ואת-ארבעים הלילה--אשר התנפלתי:  כי-אמר יהוה, להשמיד אתכם.  ט,כו ואתפלל אל-יהוה, ואמר, אדני יהוה אל-תשחת עמך ונחלתך, אשר פדית בגדלך--אשר-הוצאת ממצרים, ביד חזקה.  ט,כז זכר, לעבדיך--לאברהם ליצחק, וליעקב:  אל-תפן, אל-קשי העם הזה, ואל-רשעו, ואל-חטאתו.  ט,כח פן-יאמרו, הארץ אשר הוצאתנו משם, מבלי יכלת יהוה, להביאם אל-הארץ אשר-דבר להם; ומשנאתו אותם, הוציאם להמתם במדבר.  ט,כט והם עמך, ונחלתך, אשר הוצאת בכחך הגדל, ובזרעך הנטויה.  

י,א בעת ההוא אמר יהוה אלי, פסל-לך שני-לוחת אבנים כראשנים, ועלה אלי, ההרה; ועשית לך, ארון עץ.  י,ב ואכתב, על-הלחת, את-הדברים, אשר היו על-הלחת הראשנים אשר שברת; ושמתם, בארון.  י,ג ואעש ארון עצי שטים, ואפסל שני-לחת אבנים כראשנים; ואעל ההרה, ושני הלחת בידי.  י,ד ויכתב על-הלחת כמכתב הראשון, את עשרת הדברים, אשר דבר יהוה אליכם בהר מתוך האש, ביום הקהל; ויתנם יהוה, אלי.  י,ה ואפן, וארד מן-ההר, ואשם את-הלחת, בארון אשר עשיתי; ויהיו שם, כאשר צוני יהוה.  י,ו ובני ישראל, נסעו מבארת בני-יעקן--מוסרה; שם מת אהרן ויקבר שם, ויכהן אלעזר בנו תחתיו.  י,ז משם נסעו, הגדגדה; ומן-הגדגדה יטבתה, ארץ נחלי מים.  י,ח בעת ההוא, הבדיל יהוה את-שבט הלוי, לשאת, את-ארון ברית-יהוה--לעמד לפני יהוה לשרתו ולברך בשמו, עד היום הזה.  י,ט על-כן לא-היה ללוי, חלק ונחלה--עם-אחיו:  יהוה הוא נחלתו, כאשר דבר יהוה אלהיך לו.  י,י ואנכי עמדתי בהר, כימים הראשנים--ארבעים יום, וארבעים לילה; וישמע יהוה אלי, גם בפעם ההוא--לא-אבה יהוה, השחיתך.  י,יא ויאמר יהוה אלי, קום לך למסע לפני העם; ויבאו ויירשו את-הארץ, אשר-נשבעתי לאבתם לתת להם.  

י,יב ועתה, ישראל--מה יהוה אלהיך, שאל מעמך:  כי אם-ליראה את-יהוה אלהיך ללכת בכל-דרכיו, ולאהבה אתו, ולעבד את-יהוה אלהיך, בכל-לבבך ובכל-נפשך.  י,יג לשמר את-מצות יהוה, ואת-חקתיו, אשר אנכי מצוך, היום--לטוב, לך.  י,יד הן ליהוה אלהיך, השמים ושמי השמים, הארץ, וכל-אשר-בה.  י,טו רק באבתיך חשק יהוה, לאהבה אותם; ויבחר בזרעם אחריהם, בכם מכל-העמים--כיום הזה.  י,טז ומלתם, את ערלת לבבכם; וערפכם--לא תקשו, עוד.  י,יז כי, יהוה אלהיכם--הוא אלהי האלהים, ואדני האדנים:  האל הגדל הגבר, והנורא, אשר לא-ישא פנים, ולא יקח שחד.  י,יח עשה משפט יתום, ואלמנה; ואהב גר, לתת לו לחם ושמלה.  י,יט ואהבתם, את-הגר:  כי-גרים הייתם, בארץ מצרים.  י,כ את-יהוה אלהיך תירא, אתו תעבד; ובו תדבק, ובשמו תשבע.  י,כא הוא תהלתך, והוא אלהיך--אשר-עשה אתך, את-הגדלת ואת-הנוראת האלה, אשר ראו, עיניך.  י,כב בשבעים נפש, ירדו אבתיך מצרימה; ועתה, שמך יהוה אלהיך, ככוכבי השמים, לרב.  יא,א ואהבת, את יהוה אלהיך; ושמרת משמרתו, וחקתיו ומשפטיו ומצותיו--כל-הימים.  יא,ב וידעתם, היום, כי לא את-בניכם אשר לא-ידעו ואשר לא-ראו, את-מוסר יהוה אלהיכם:  את-גדלו--את-ידו החזקה, וזרעו הנטויה.  יא,ג ואת-אתתיו, ואת-מעשיו, אשר עשה, בתוך מצרים--לפרעה מלך-מצרים, ולכל-ארצו.  יא,ד ואשר עשה לחיל מצרים לסוסיו ולרכבו, אשר הציף את-מי ים-סוף על-פניהם, ברדפם, אחריכם; ויאבדם יהוה, עד היום הזה.  יא,ה ואשר עשה לכם, במדבר, עד-באכם, עד-המקום הזה.  יא,ו ואשר עשה לדתן ולאבירם, בני אליאב בן-ראובן, אשר פצתה הארץ את-פיה, ותבלעם ואת-בתיהם ואת-אהליהם--ואת כל-היקום אשר ברגליהם, בקרב כל-ישראל.  יא,ז כי עיניכם הראת, את-כל-מעשה יהוה הגדל, אשר, עשה.  יא,ח ושמרתם, את-כל-המצוה, אשר אנכי מצוך, היום--למען תחזקו, ובאתם וירשתם את-הארץ, אשר אתם עברים שמה, לרשתה.  יא,ט ולמען תאריכו ימים על-האדמה, אשר נשבע יהוה לאבתיכם לתת להם ולזרעם--ארץ זבת חלב, ודבש.  

יא,י כי הארץ, אשר אתה בא-שמה לרשתה--לא כארץ מצרים הוא, אשר יצאתם משם:  אשר תזרע את-זרעך, והשקית ברגלך כגן הירק.  יא,יא והארץ, אשר אתם עברים שמה לרשתה--ארץ הרים, ובקעת; למטר השמים, תשתה-מים.  יא,יב ארץ, אשר-יהוה אלהיך דרש אתה:  תמיד, עיני יהוה אלהיך בה--מרשית השנה, ועד אחרית שנה.  

יא,יג והיה, אם-שמע תשמעו אל-מצותי, אשר אנכי מצוה אתכם, היום--לאהבה את-יהוה אלהיכם, ולעבדו, בכל-לבבכם, ובכל-נפשכם.  יא,יד ונתתי מטר-ארצכם בעתו, יורה ומלקוש; ואספת דגנך, ותירשך ויצהרך.  יא,טו ונתתי עשב בשדך, לבהמתך; ואכלת, ושבעת.  יא,טז השמרו לכם, פן יפתה לבבכם; וסרתם, ועבדתם אלהים אחרים, והשתחויתם, להם.  יא,יז וחרה אף-יהוה בכם, ועצר את-השמים ולא-יהיה מטר, והאדמה, לא תתן את-יבולה; ואבדתם מהרה, מעל הארץ הטבה, אשר יהוה, נתן לכם.  יא,יח ושמתם את-דברי אלה, על-לבבכם ועל-נפשכם; וקשרתם אתם לאות על-ידכם, והיו לטוטפת בין עיניכם.  יא,יט ולמדתם אתם את-בניכם, לדבר בם, בשבתך בביתך ובלכתך בדרך, ובשכבך ובקומך.  יא,כ וכתבתם על-מזוזות ביתך, ובשעריך.  יא,כא למען ירבו ימיכם, וימי בניכם, על האדמה, אשר נשבע יהוה לאבתיכם לתת להם--כימי השמים, על-הארץ.  

יא,כב כי אם-שמר תשמרון את-כל-המצוה הזאת, אשר אנכי מצוה אתכם--לעשתה:  לאהבה את-יהוה אלהיכם, ללכת בכל-דרכיו--ולדבקה-בו.  יא,כג והוריש יהוה את-כל-הגוים האלה, מלפניכם; וירשתם גוים, גדלים ועצמים מכם.  יא,כד כל-המקום, אשר תדרך כף-רגלכם בו--לכם יהיה:  מן-המדבר והלבנון מן-הנהר נהר-פרת, ועד הים האחרון--יהיה, גבלכם.  יא,כה לא-יתיצב איש, בפניכם:  פחדכם ומוראכם יתן יהוה אלהיכם, על-פני כל-הארץ אשר תדרכו-בה, כאשר, דבר לכם.  

יא,כו ראה, אנכי נתן לפניכם--היום:  ברכה, וקללה.  יא,כז את-הברכה--אשר תשמעו, אל-מצות יהוה אלהיכם, אשר אנכי מצוה אתכם, היום.  יא,כח והקללה, אם-לא תשמעו אל-מצות יהוה אלהיכם, וסרתם מן-הדרך, אשר אנכי מצוה אתכם היום:  ללכת, אחרי אלהים אחרים--אשר לא-ידעתם.  

יא,כט והיה, כי יביאך יהוה אלהיך, אל-הארץ, אשר-אתה בא-שמה לרשתה--ונתתה את-הברכה על-הר גרזים, ואת-הקללה על-הר עיבל.  יא,ל הלא-המה בעבר הירדן, אחרי דרך מבוא השמש, בארץ הכנעני, הישב בערבה--מול, הגלגל, אצל, אלוני מרה.  יא,לא כי אתם, עברים את-הירדן, לבא לרשת את-הארץ, אשר-יהוה אלהיכם נתן לכם; וירשתם אתה, וישבתם-בה.  יא,לב ושמרתם לעשות, את כל-החקים ואת-המשפטים, אשר אנכי נתן לפניכם, היום.  יב,א אלה החקים והמשפטים, אשר תשמרון לעשות, בארץ, אשר נתן יהוה אלהי אבתיך לך לרשתה:  כל-הימים--אשר-אתם חיים, על-האדמה.  יב,ב אבד תאבדון את-כל-המקמות אשר עבדו-שם הגוים, אשר אתם ירשים אתם--את-אלהיהם:  על-ההרים הרמים ועל-הגבעות, ותחת כל-עץ רענן.  יב,ג ונתצתם את-מזבחתם, ושברתם את-מצבתם, ואשריהם תשרפון באש, ופסילי אלהיהם תגדעון; ואבדתם את-שמם, מן-המקום ההוא.  יב,ד לא-תעשון כן, ליהוה אלהיכם.  יב,ה כי אם-אל-המקום אשר-יבחר יהוה אלהיכם, מכל-שבטיכם, לשום את-שמו, שם--לשכנו תדרשו, ובאת שמה.  יב,ו והבאתם שמה, עלתיכם וזבחיכם, ואת מעשרתיכם, ואת תרומת ידכם; ונדריכם, ונדבתיכם, ובכרת בקרכם, וצאנכם.  יב,ז ואכלתם-שם, לפני יהוה אלהיכם, ושמחתם בכל משלח ידכם, אתם ובתיכם--אשר ברכך, יהוה אלהיך.  יב,ח לא תעשון--ככל אשר אנחנו עשים פה, היום:  איש, כל-הישר בעיניו.  יב,ט כי לא-באתם, עד-עתה--אל-המנוחה, ואל-הנחלה, אשר-יהוה אלהיך, נתן לך.  יב,י ועברתם, את-הירדן, וישבתם בארץ, אשר-יהוה אלהיכם מנחיל אתכם; והניח לכם מכל-איביכם מסביב, וישבתם-בטח.  יב,יא והיה המקום, אשר-יבחר יהוה אלהיכם בו לשכן שמו שם--שמה תביאו, את כל-אשר אנכי מצוה אתכם:  עולתיכם וזבחיכם, מעשרתיכם ותרמת ידכם, וכל מבחר נדריכם, אשר תדרו ליהוה.  יב,יב ושמחתם, לפני יהוה אלהיכם--אתם ובניכם ובנתיכם, ועבדיכם ואמהתיכם; והלוי אשר בשעריכם, כי אין לו חלק ונחלה אתכם.  יב,יג השמר לך, פן-תעלה עלתיך, בכל-מקום, אשר תראה.  יב,יד כי אם-במקום אשר-יבחר יהוה, באחד שבטיך--שם, תעלה עלתיך; ושם תעשה, כל אשר אנכי מצוך.  יב,טו רק בכל-אות נפשך תזבח ואכלת בשר, כברכת יהוה אלהיך אשר נתן-לך--בכל-שעריך; הטמא והטהור יאכלנו, כצבי וכאיל.  יב,טז רק הדם, לא תאכלו:  על-הארץ תשפכנו, כמים.  יב,יז לא-תוכל לאכל בשעריך, מעשר דגנך ותירשך ויצהרך, ובכרת בקרך, וצאנך; וכל-נדריך אשר תדר, ונדבתיך ותרומת ידך.  יב,יח כי אם-לפני יהוה אלהיך תאכלנו, במקום אשר יבחר יהוה אלהיך בו--אתה ובנך ובתך ועבדך ואמתך, והלוי אשר בשעריך; ושמחת, לפני יהוה אלהיך, בכל, משלח ידך.  יב,יט השמר לך, פן-תעזב את-הלוי, כל-ימיך, על-אדמתך.  

יב,כ כי-ירחיב יהוה אלהיך את-גבלך, כאשר דבר-לך, ואמרת אכלה בשר, כי-תאוה נפשך לאכל בשר--בכל-אות נפשך, תאכל בשר.  יב,כא כי-ירחק ממך המקום, אשר יבחר יהוה אלהיך לשום שמו שם, וזבחת מבקרך ומצאנך אשר נתן יהוה לך, כאשר צויתך--ואכלת, בשעריך, בכל, אות נפשך.  יב,כב אך, כאשר יאכל את-הצבי ואת-האיל--כן, תאכלנו:  הטמא, והטהור, יחדו, יאכלנו.  יב,כג רק חזק, לבלתי אכל הדם, כי הדם, הוא הנפש; ולא-תאכל הנפש, עם-הבשר.  יב,כד לא, תאכלנו:  על-הארץ תשפכנו, כמים.  יב,כה לא, תאכלנו--למען ייטב לך ולבניך אחריך, כי-תעשה הישר בעיני יהוה.  יב,כו רק קדשיך אשר-יהיו לך, ונדריך, תשא ובאת, אל-המקום אשר-יבחר יהוה.  יב,כז ועשית עלתיך הבשר והדם, על-מזבח יהוה אלהיך; ודם-זבחיך, ישפך על-מזבח יהוה אלהיך, והבשר, תאכל.  יב,כח שמר ושמעת, את כל-הדברים האלה, אשר אנכי, מצוך:  למען ייטב לך ולבניך אחריך, עד-עולם--כי תעשה הטוב והישר, בעיני יהוה אלהיך.  

יב,כט כי-יכרית יהוה אלהיך את-הגוים, אשר אתה בא-שמה לרשת אותם--מפניך; וירשת אתם, וישבת בארצם.  יב,ל השמר לך, פן-תנקש אחריהם, אחרי, השמדם מפניך; ופן-תדרש לאלהיהם לאמר, איכה יעבדו הגוים האלה את-אלהיהם, ואעשה-כן, גם-אני.  יב,לא לא-תעשה כן, ליהוה אלהיך:  כי כל-תועבת יהוה אשר שנא, עשו לאלהיהם--כי גם את-בניהם ואת-בנתיהם, ישרפו באש לאלהיהם.  יג,א את כל-הדבר, אשר אנכי מצוה אתכם--אתו תשמרו, לעשות:  לא-תסף עליו, ולא תגרע ממנו.  

יג,ב כי-יקום בקרבך נביא, או חלם חלום; ונתן אליך אות, או מופת.  יג,ג ובא האות והמופת, אשר-דבר אליך לאמר:  נלכה אחרי אלהים אחרים, אשר לא-ידעתם--ונעבדם.  יג,ד לא תשמע, אל-דברי הנביא ההוא, או אל-חולם החלום, ההוא:  כי מנסה יהוה אלהיכם, אתכם, לדעת הישכם אהבים את-יהוה אלהיכם, בכל-לבבכם ובכל-נפשכם.  יג,ה אחרי יהוה אלהיכם תלכו, ואתו תיראו; ואת-מצותיו תשמרו ובקלו תשמעו, ואתו תעבדו ובו תדבקון.  יג,ו והנביא ההוא או חלם החלום ההוא יומת, כי דבר-סרה על-יהוה אלהיכם המוציא אתכם מארץ מצרים והפדך מבית עבדים--להדיחך מן-הדרך, אשר צוך יהוה אלהיך ללכת בה; ובערת הרע, מקרבך.  

יג,ז כי יסיתך אחיך בן-אמך או-בנך או-בתך או אשת חיקך, או רעך אשר כנפשך--בסתר לאמר:  נלכה, ונעבדה אלהים אחרים, אשר לא ידעת, אתה ואבתיך.  יג,ח מאלהי העמים, אשר סביבתיכם, הקרבים אליך, או הרחקים ממך--מקצה הארץ, ועד-קצה הארץ.  יג,ט לא-תאבה לו, ולא תשמע אליו; ולא-תחוס עינך עליו, ולא-תחמל ולא-תכסה עליו.  יג,י כי הרג תהרגנו, ידך תהיה-בו בראשונה להמיתו; ויד כל-העם, באחרנה.  יג,יא וסקלתו באבנים, ומת:  כי בקש, להדיחך מעל יהוה אלהיך, המוציאך מארץ מצרים, מבית עבדים.  יג,יב וכל-ישראל--ישמעו, ויראון; ולא-יוספו לעשות, כדבר הרע הזה--בקרבך.  

יג,יג כי-תשמע באחת עריך, אשר יהוה אלהיך נתן לך לשבת שם--לאמר.  יג,יד יצאו אנשים בני-בליעל, מקרבך, וידיחו את-ישבי עירם, לאמר:  נלכה, ונעבדה אלהים אחרים--אשר לא-ידעתם.  יג,טו ודרשת וחקרת ושאלת, היטב; והנה אמת נכון הדבר, נעשתה התועבה הזאת בקרבך.  יג,טז הכה תכה, את-ישבי העיר ההוא--לפי-חרב:  החרם אתה ואת-כל-אשר-בה ואת-בהמתה, לפי-חרב.  יג,יז ואת-כל-שללה, תקבץ אל-תוך רחבה, ושרפת באש את-העיר ואת-כל-שללה כליל, ליהוה אלהיך; והיתה תל עולם, לא תבנה עוד.  יג,יח ולא-ידבק בידך מאומה, מן-החרם--למען ישוב יהוה מחרון אפו, ונתן-לך רחמים ורחמך והרבך, כאשר נשבע, לאבתיך.  יג,יט כי תשמע, בקול יהוה אלהיך, לשמר את-כל-מצותיו, אשר אנכי מצוך היום--לעשות, הישר, בעיני, יהוה אלהיך.  

יד,א בנים אתם, ליהוה אלהיכם:  לא תתגדדו, ולא-תשימו קרחה בין עיניכם--למת.  יד,ב כי עם קדוש אתה, ליהוה אלהיך; ובך בחר יהוה, להיות לו לעם סגלה, מכל העמים, אשר על-פני האדמה.  

יד,ג לא תאכל, כל-תועבה.  יד,ד זאת הבהמה, אשר תאכלו:  שור, שה כשבים ושה עזים.  יד,ה איל וצבי, ויחמור; ואקו ודישן, ותאו וזמר.  יד,ו וכל-בהמה מפרסת פרסה, ושסעת שסע שתי פרסות, מעלת גרה, בבהמה--אתה, תאכלו.  יד,ז אך את-זה לא תאכלו, ממעלי הגרה, וממפריסי הפרסה, השסועה:  את-הגמל ואת-הארנבת ואת-השפן כי-מעלה גרה המה, ופרסה לא הפריסו--טמאים הם, לכם.  יד,ח ואת-החזיר כי-מפריס פרסה הוא, ולא גרה--טמא הוא, לכם; מבשרם לא תאכלו, ובנבלתם לא תגעו.  

יד,ט את-זה, תאכלו, מכל, אשר במים:  כל אשר-לו סנפיר וקשקשת, תאכלו.  יד,י וכל אשר אין-לו סנפיר וקשקשת, לא תאכלו--טמא הוא, לכם.  

יד,יא כל-צפור טהרה, תאכלו.  יד,יב וזה, אשר לא-תאכלו מהם:  הנשר והפרס, והעזניה.  יד,יג והראה, ואת-האיה, והדיה, למינה.  יד,יד ואת כל-ערב, למינו.  יד,טו ואת בת היענה, ואת-התחמס ואת-השחף; ואת-הנץ, למינהו.  יד,טז את-הכוס ואת-הינשוף, והתנשמת.  יד,יז והקאת ואת-הרחמה, ואת-השלך.  יד,יח והחסידה, והאנפה למינה; והדוכיפת, והעטלף.  יד,יט וכל שרץ העוף, טמא הוא לכם:  לא, יאכלו.  יד,כ כל-עוף טהור, תאכלו.  יד,כא לא תאכלו כל-נבלה לגר אשר-בשעריך תתננה ואכלה, או מכר לנכרי--כי עם קדוש אתה, ליהוה אלהיך; לא-תבשל גדי, בחלב אמו.  

יד,כב עשר תעשר, את כל-תבואת זרעך, היצא השדה, שנה שנה.  יד,כג ואכלת לפני יהוה אלהיך, במקום אשר-יבחר לשכן שמו שם, מעשר דגנך תירשך ויצהרך, ובכרת בקרך וצאנך:  למען תלמד, ליראה את-יהוה אלהיך--כל-הימים.  יד,כד וכי-ירבה ממך הדרך, כי לא תוכל שאתו--כי-ירחק ממך המקום, אשר יבחר יהוה אלהיך לשום שמו שם:  כי יברכך, יהוה אלהיך.  יד,כה ונתתה, בכסף; וצרת הכסף, בידך, והלכת אל-המקום, אשר יבחר יהוה אלהיך בו.  יד,כו ונתתה הכסף בכל אשר-תאוה נפשך בבקר ובצאן, וביין ובשכר, ובכל אשר תשאלך, נפשך; ואכלת שם, לפני יהוה אלהיך, ושמחת, אתה וביתך.  יד,כז והלוי אשר-בשעריך, לא תעזבנו:  כי אין לו חלק ונחלה, עמך.  

יד,כח מקצה שלש שנים, תוציא את-כל-מעשר תבואתך, בשנה, ההוא; והנחת, בשעריך.  יד,כט ובא הלוי כי אין-לו חלק ונחלה עמך, והגר והיתום והאלמנה אשר בשעריך, ואכלו, ושבעו--למען יברכך יהוה אלהיך, בכל-מעשה ידך אשר תעשה.  

טו,א מקץ שבע-שנים, תעשה שמטה.  טו,ב וזה, דבר השמטה--שמוט כל-בעל משה ידו, אשר ישה ברעהו:  לא-יגש את-רעהו ואת-אחיו, כי-קרא שמטה ליהוה.  טו,ג את-הנכרי, תגש; ואשר יהיה לך את-אחיך, תשמט ידך.  טו,ד אפס, כי לא יהיה-בך אביון:  כי-ברך יברכך, יהוה, בארץ, אשר יהוה אלהיך נתן-לך נחלה לרשתה.  טו,ה רק אם-שמוע תשמע, בקול יהוה אלהיך, לשמר לעשות את-כל-המצוה הזאת, אשר אנכי מצוך היום.  טו,ו כי-יהוה אלהיך ברכך, כאשר דבר-לך; והעבטת גוים רבים, ואתה לא תעבט, ומשלת בגוים רבים, ובך לא ימשלו.  

טו,ז כי-יהיה בך אביון מאחד אחיך, באחד שעריך, בארצך, אשר-יהוה אלהיך נתן לך--לא תאמץ את-לבבך, ולא תקפץ את-ידך, מאחיך, האביון.  טו,ח כי-פתח תפתח את-ידך, לו; והעבט, תעביטנו, די מחסרו, אשר יחסר לו.  טו,ט השמר לך פן-יהיה דבר עם-לבבך בליעל לאמר, קרבה שנת-השבע שנת השמטה, ורעה עינך באחיך האביון, ולא תתן לו; וקרא עליך אל-יהוה, והיה בך חטא.  טו,י נתון תתן לו, ולא-ירע לבבך בתתך לו:  כי בגלל הדבר הזה, יברכך יהוה אלהיך, בכל-מעשך, ובכל משלח ידך.  טו,יא כי לא-יחדל אביון, מקרב הארץ; על-כן אנכי מצוך, לאמר, פתח תפתח את-ידך לאחיך לעניך ולאבינך, בארצך.  

טו,יב כי-ימכר לך אחיך העברי, או העבריה--ועבדך, שש שנים; ובשנה, השביעת, תשלחנו חפשי, מעמך.  טו,יג וכי-תשלחנו חפשי, מעמך--לא תשלחנו, ריקם.  טו,יד העניק תעניק, לו, מצאנך, ומגרנך ומיקבך:  אשר ברכך יהוה אלהיך, תתן-לו.  טו,טו וזכרת, כי עבד היית בארץ מצרים, ויפדך, יהוה אלהיך; על-כן אנכי מצוך, את-הדבר הזה--היום.  טו,טז והיה כי-יאמר אליך, לא אצא מעמך:  כי אהבך ואת-ביתך, כי-טוב לו עמך.  טו,יז ולקחת את-המרצע, ונתתה באזנו ובדלת, והיה לך, עבד עולם; ואף לאמתך, תעשה-כן.  טו,יח לא-יקשה בעינך, בשלחך אתו חפשי מעמך--כי משנה שכר שכיר, עבדך שש שנים; וברכך יהוה אלהיך, בכל אשר תעשה.  

טו,יט כל-הבכור אשר יולד בבקרך ובצאנך, הזכר--תקדיש, ליהוה אלהיך:  לא תעבד בבכר שורך, ולא תגז בכור צאנך.  טו,כ לפני יהוה אלהיך תאכלנו שנה בשנה, במקום אשר-יבחר יהוה--אתה, וביתך.  טו,כא וכי-יהיה בו מום, פסח או עור, כל, מום רע--לא תזבחנו, ליהוה אלהיך.  טו,כב בשעריך, תאכלנו--הטמא והטהור יחדו, כצבי וכאיל.  טו,כג רק את-דמו, לא תאכל:  על-הארץ תשפכנו, כמים.  

טז,א שמור, את-חדש האביב, ועשית פסח, ליהוה אלהיך:  כי בחדש האביב, הוציאך יהוה אלהיך ממצרים--לילה.  טז,ב וזבחת פסח ליהוה אלהיך, צאן ובקר, במקום אשר-יבחר יהוה, לשכן שמו שם.  טז,ג לא-תאכל עליו חמץ, שבעת ימים תאכל-עליו מצות לחם עני:  כי בחפזון, יצאת מארץ מצרים--למען תזכר את-יום צאתך מארץ מצרים, כל ימי חייך.  טז,ד ולא-יראה לך שאר בכל-גבלך, שבעת ימים; ולא-ילין מן-הבשר, אשר תזבח בערב ביום הראשון--לבקר.  טז,ה לא תוכל, לזבח את-הפסח, באחד שעריך, אשר-יהוה אלהיך נתן לך.  טז,ו כי אם-אל-המקום אשר-יבחר יהוה אלהיך, לשכן שמו--שם תזבח את-הפסח, בערב:  כבוא השמש, מועד צאתך ממצרים.  טז,ז ובשלת, ואכלת, במקום, אשר יבחר יהוה אלהיך בו; ופנית בבקר, והלכת לאהליך.  טז,ח ששת ימים, תאכל מצות; וביום השביעי, עצרת ליהוה אלהיך--לא תעשה, מלאכה.  

טז,ט שבעה שבעת, תספר-לך:  מהחל חרמש, בקמה, תחל לספר, שבעה שבעות.  טז,י ועשית חג שבעות, ליהוה אלהיך--מסת נדבת ידך, אשר תתן:  כאשר יברכך, יהוה אלהיך.  טז,יא ושמחת לפני יהוה אלהיך, אתה ובנך ובתך ועבדך ואמתך, והלוי אשר בשעריך, והגר והיתום והאלמנה אשר בקרבך--במקום, אשר יבחר יהוה אלהיך, לשכן שמו, שם.  טז,יב וזכרת, כי-עבד היית במצרים; ושמרת ועשית, את-החקים האלה.  

טז,יג חג הסכת תעשה לך, שבעת ימים:  באספך--מגרנך, ומיקבך.  טז,יד ושמחת, בחגך:  אתה ובנך ובתך, ועבדך ואמתך, והלוי והגר והיתום והאלמנה, אשר בשעריך.  טז,טו שבעת ימים, תחג ליהוה אלהיך, במקום, אשר-יבחר יהוה:  כי יברכך יהוה אלהיך, בכל תבואתך ובכל מעשה ידיך, והיית, אך שמח.  טז,טז שלוש פעמים בשנה יראה כל-זכורך את-פני יהוה אלהיך, במקום אשר יבחר--בחג המצות ובחג השבעות, ובחג הסכות; ולא יראה את-פני יהוה, ריקם.  טז,יז איש, כמתנת ידו, כברכת יהוה אלהיך, אשר נתן-לך.  

טז,יח שפטים ושטרים, תתן-לך בכל-שעריך, אשר יהוה אלהיך נתן לך, לשבטיך; ושפטו את-העם, משפט-צדק.  טז,יט לא-תטה משפט, לא תכיר פנים; ולא-תקח שחד--כי השחד יעור עיני חכמים, ויסלף דברי צדיקם.  טז,כ צדק צדק, תרדף--למען תחיה וירשת את-הארץ, אשר-יהוה אלהיך נתן לך.  

טז,כא לא-תטע לך אשרה, כל-עץ:  אצל, מזבח יהוה אלהיך--אשר תעשה-לך.  טז,כב ולא-תקים לך, מצבה, אשר שנא, יהוה אלהיך.  

יז,א לא-תזבח ליהוה אלהיך שור ושה, אשר יהיה בו מום--כל, דבר רע:  כי תועבת יהוה אלהיך, הוא.  

יז,ב כי-ימצא בקרבך באחד שעריך, אשר-יהוה אלהיך נתן לך:  איש או-אשה, אשר יעשה את-הרע בעיני יהוה-אלהיך--לעבר בריתו.  יז,ג וילך, ויעבד אלהים אחרים, וישתחו, להם; ולשמש או לירח, או לכל-צבא השמים--אשר לא-צויתי.  יז,ד והגד-לך, ושמעת; ודרשת היטב--והנה אמת נכון הדבר, נעשתה התועבה הזאת בישראל.  יז,ה והוצאת את-האיש ההוא או את-האשה ההוא אשר עשו את-הדבר הרע הזה, אל-שעריך--את-האיש, או את-האשה; וסקלתם באבנים, ומתו.  יז,ו על-פי שנים עדים, או שלשה עדים--יומת המת:  לא יומת, על-פי עד אחד.  יז,ז יד העדים תהיה-בו בראשנה, להמיתו, ויד כל-העם, באחרנה; ובערת הרע, מקרבך.  

יז,ח כי יפלא ממך דבר למשפט, בין-דם לדם בין-דין לדין ובין נגע לנגע--דברי ריבת, בשעריך:  וקמת ועלית--אל-המקום, אשר יבחר יהוה אלהיך בו.  יז,ט ובאת, אל-הכהנים הלוים, ואל-השפט, אשר יהיה בימים ההם; ודרשת והגידו לך, את דבר המשפט.  יז,י ועשית, על-פי הדבר אשר יגידו לך, מן-המקום ההוא, אשר יבחר יהוה; ושמרת לעשות, ככל אשר יורוך.  יז,יא על-פי התורה אשר יורוך, ועל-המשפט אשר-יאמרו לך--תעשה:  לא תסור, מן-הדבר אשר-יגידו לך--ימין ושמאל.  יז,יב והאיש אשר-יעשה בזדון, לבלתי שמע אל-הכהן העמד לשרת שם את-יהוה אלהיך, או, אל-השפט--ומת האיש ההוא, ובערת הרע מישראל.  יז,יג וכל-העם, ישמעו ויראו; ולא יזידון, עוד.  

יז,יד כי-תבא אל-הארץ, אשר יהוה אלהיך נתן לך, וירשתה, וישבתה בה; ואמרת, אשימה עלי מלך, ככל-הגוים, אשר סביבתי.  יז,טו שום תשים עליך מלך, אשר יבחר יהוה אלהיך בו:  מקרב אחיך, תשים עליך מלך--לא תוכל לתת עליך איש נכרי, אשר לא-אחיך הוא.  יז,טז רק, לא-ירבה-לו סוסים, ולא-ישיב את-העם מצרימה, למען הרבות סוס; ויהוה, אמר לכם, לא תספון לשוב בדרך הזה, עוד.  יז,יז ולא ירבה-לו נשים, ולא יסור לבבו; וכסף וזהב, לא ירבה-לו מאד.  יז,יח והיה כשבתו, על כסא ממלכתו--וכתב לו את-משנה התורה הזאת, על-ספר, מלפני, הכהנים הלוים.  יז,יט והיתה עמו, וקרא בו כל-ימי חייו--למען ילמד, ליראה את-יהוה אלהיו, לשמר את-כל-דברי התורה הזאת ואת-החקים האלה, לעשתם.  יז,כ לבלתי רום-לבבו מאחיו, ולבלתי סור מן-המצוה ימין ושמאול--למען יאריך ימים על-ממלכתו הוא ובניו, בקרב ישראל.  

יח,א לא-יהיה לכהנים הלוים כל-שבט לוי, חלק ונחלה--עם-ישראל; אשי יהוה ונחלתו, יאכלון.  יח,ב ונחלה לא-יהיה-לו, בקרב אחיו:  יהוה הוא נחלתו, כאשר דבר-לו.  

יח,ג וזה יהיה משפט הכהנים מאת העם, מאת זבחי הזבח--אם-שור אם-שה:  ונתן, לכהן, הזרע והלחיים, והקבה.  יח,ד ראשית דגנך תירשך ויצהרך, וראשית גז צאנך--תתן-לו.  יח,ה כי בו, בחר יהוה אלהיך--מכל-שבטיך:  לעמד לשרת בשם-יהוה הוא ובניו, כל-הימים.  

יח,ו וכי-יבא הלוי מאחד שעריך, מכל-ישראל, אשר-הוא, גר שם; ובא בכל-אות נפשו, אל-המקום אשר-יבחר יהוה.  יח,ז ושרת, בשם יהוה אלהיו--ככל-אחיו, הלוים, העמדים שם, לפני יהוה.  יח,ח חלק כחלק, יאכלו, לבד ממכריו, על-האבות.  

יח,ט כי אתה בא אל-הארץ, אשר-יהוה אלהיך נתן לך--לא-תלמד לעשות, כתועבת הגוים ההם.  יח,י לא-ימצא בך, מעביר בנו-ובתו באש, קסם קסמים, מעונן ומנחש ומכשף.  יח,יא וחבר, חבר; ושאל אוב וידעני, ודרש אל-המתים.  יח,יב כי-תועבת יהוה, כל-עשה אלה; ובגלל, התועבת האלה, יהוה אלהיך, מוריש אותם מפניך.  יח,יג תמים תהיה, עם יהוה אלהיך.  יח,יד כי הגוים האלה, אשר אתה יורש אותם--אל-מעננים ואל-קסמים, ישמעו; ואתה--לא כן, נתן לך יהוה אלהיך.  יח,טו נביא מקרבך מאחיך כמני, יקים לך יהוה אלהיך:  אליו, תשמעון.  יח,טז ככל אשר-שאלת מעם יהוה אלהיך, בחרב, ביום הקהל, לאמר:  לא אסף, לשמע את-קול יהוה אלהי, ואת-האש הגדלה הזאת לא-אראה עוד, ולא אמות.  יח,יז ויאמר יהוה, אלי:  היטיבו, אשר דברו.  יח,יח נביא אקים להם מקרב אחיהם, כמוך; ונתתי דברי, בפיו, ודבר אליהם, את כל-אשר אצונו.  יח,יט והיה, האיש אשר לא-ישמע אל-דברי, אשר ידבר, בשמי--אנכי, אדרש מעמו.  יח,כ אך הנביא אשר יזיד לדבר דבר בשמי, את אשר לא-צויתיו לדבר, ואשר ידבר, בשם אלהים אחרים--ומת, הנביא ההוא.  יח,כא וכי תאמר, בלבבך:  איכה נדע את-הדבר, אשר לא-דברו יהוה.  יח,כב אשר ידבר הנביא בשם יהוה, ולא-יהיה הדבר ולא יבא--הוא הדבר, אשר לא-דברו יהוה:  בזדון דברו הנביא, לא תגור ממנו.  

יט,א כי-יכרית יהוה אלהיך, את-הגוים, אשר יהוה אלהיך, נתן לך את-ארצם; וירשתם, וישבת בעריהם ובבתיהם.  יט,ב שלוש ערים, תבדיל לך:  בתוך ארצך--אשר יהוה אלהיך, נתן לך לרשתה.  יט,ג תכין לך, הדרך, ושלשת את-גבול ארצך, אשר ינחילך יהוה אלהיך; והיה, לנוס שמה כל-רצח.  יט,ד וזה דבר הרצח, אשר-ינוס שמה וחי:  אשר יכה את-רעהו בבלי-דעת, והוא לא-שנא לו מתמל שלשם.  יט,ה ואשר יבא את-רעהו ביער, לחטב עצים, ונדחה ידו בגרזן לכרת העץ, ונשל הברזל מן-העץ ומצא את-רעהו ומת:  הוא, ינוס אל-אחת הערים-האלה--וחי.  יט,ו פן-ירדף גאל הדם אחרי הרצח, כי-יחם לבבו, והשיגו כי-ירבה הדרך, והכהו נפש; ולו, אין משפט-מות, כי לא שנא הוא לו, מתמול שלשום.  יט,ז על-כן אנכי מצוך, לאמר:  שלש ערים, תבדיל לך.  יט,ח ואם-ירחיב יהוה אלהיך, את-גבלך, כאשר נשבע, לאבתיך; ונתן לך את-כל-הארץ, אשר דבר לתת לאבתיך.  יט,ט כי-תשמר את-כל-המצוה הזאת לעשתה, אשר אנכי מצוך היום, לאהבה את-יהוה אלהיך וללכת בדרכיו, כל-הימים--ויספת לך עוד שלש ערים, על השלש האלה.  יט,י ולא ישפך, דם נקי, בקרב ארצך, אשר יהוה אלהיך נתן לך נחלה; והיה עליך, דמים.  

יט,יא וכי-יהיה איש, שנא לרעהו, וארב לו וקם עליו, והכהו נפש ומת; ונס, אל-אחת הערים האל.  יט,יב ושלחו זקני עירו, ולקחו אתו משם; ונתנו אתו, ביד גאל הדם--ומת.  יט,יג לא-תחוס עינך, עליו; ובערת דם-הנקי מישראל, וטוב לך.  

יט,יד לא תסיג גבול רעך, אשר גבלו ראשנים--בנחלתך, אשר תנחל, בארץ, אשר יהוה אלהיך נתן לך לרשתה.  

יט,טו לא-יקום עד אחד באיש, לכל-עון ולכל-חטאת, בכל-חטא, אשר יחטא:  על-פי שני עדים, או על-פי שלשה-עדים--יקום דבר.  יט,טז כי-יקום עד-חמס, באיש, לענות בו, סרה.  יט,יז ועמדו שני-האנשים אשר-להם הריב, לפני יהוה, לפני הכהנים והשפטים, אשר יהיו בימים ההם.  יט,יח ודרשו השפטים, היטב; והנה עד-שקר העד, שקר ענה באחיו.  יט,יט ועשיתם לו, כאשר זמם לעשות לאחיו; ובערת הרע, מקרבך.  יט,כ והנשארים, ישמעו ויראו; ולא-יספו לעשות עוד, כדבר הרע הזה--בקרבך.  יט,כא ולא תחוס, עינך:  נפש בנפש, עין בעין שן בשן, יד ביד, רגל ברגל.  

כ,א כי-תצא למלחמה על-איבך, וראית סוס ורכב עם רב ממך--לא תירא, מהם:  כי-יהוה אלהיך עמך, המעלך מארץ מצרים.  כ,ב והיה, כקרבכם אל-המלחמה; ונגש הכהן, ודבר אל-העם.  כ,ג ואמר אלהם שמע ישראל, אתם קרבים היום למלחמה על-איביכם; אל-ירך לבבכם, אל-תיראו ואל-תחפזו ואל-תערצו--מפניהם.  כ,ד כי יהוה אלהיכם, ההלך עמכם--להלחם לכם עם-איביכם, להושיע אתכם.  כ,ה ודברו השטרים, אל-העם לאמר, מי-האיש אשר בנה בית-חדש ולא חנכו, ילך וישב לביתו:  פן-ימות, במלחמה, ואיש אחר, יחנכנו.  כ,ו ומי-האיש אשר-נטע כרם, ולא חללו--ילך, וישב לביתו:  פן-ימות, במלחמה, ואיש אחר, יחללנו.  כ,ז ומי-האיש אשר-ארש אשה, ולא לקחה--ילך, וישב לביתו:  פן-ימות, במלחמה, ואיש אחר, יקחנה.  כ,ח ויספו השטרים, לדבר אל-העם, ואמרו מי-האיש הירא ורך הלבב, ילך וישב לביתו; ולא ימס את-לבב אחיו, כלבבו.  כ,ט והיה ככלת השטרים, לדבר אל-העם; ופקדו שרי צבאות, בראש העם.  

כ,י כי-תקרב אל-עיר, להלחם עליה--וקראת אליה, לשלום.  כ,יא והיה אם-שלום תענך, ופתחה לך:  והיה כל-העם הנמצא-בה, יהיו לך למס--ועבדוך.  כ,יב ואם-לא תשלים עמך, ועשתה עמך מלחמה--וצרת, עליה.  כ,יג ונתנה יהוה אלהיך, בידך; והכית את-כל-זכורה, לפי-חרב.  כ,יד רק הנשים והטף והבהמה וכל אשר יהיה בעיר, כל-שללה--תבז לך; ואכלת את-שלל איביך, אשר נתן יהוה אלהיך לך.  כ,טו כן תעשה לכל-הערים, הרחקת ממך מאד, אשר לא-מערי הגוים-האלה, הנה.  כ,טז רק, מערי העמים האלה, אשר יהוה אלהיך, נתן לך נחלה--לא תחיה, כל-נשמה.  כ,יז כי-החרם תחרימם, החתי והאמרי הכנעני והפרזי, החוי, והיבוסי--כאשר צוך, יהוה אלהיך.  כ,יח למען, אשר לא-ילמדו אתכם לעשות, ככל תועבתם, אשר עשו לאלהיהם; וחטאתם, ליהוה אלהיכם.  

כ,יט כי-תצור אל-עיר ימים רבים להלחם עליה לתפשה, לא-תשחית את-עצה לנדח עליו גרזן--כי ממנו תאכל, ואתו לא תכרת:  כי האדם עץ השדה, לבא מפניך במצור.  כ,כ רק עץ אשר-תדע, כי-לא-עץ מאכל הוא--אתו תשחית, וכרת; ובנית מצור, על-העיר אשר-הוא עשה עמך מלחמה--עד רדתה.  

כא,א כי-ימצא חלל, באדמה אשר יהוה אלהיך נתן לך לרשתה, נפל, בשדה:  לא נודע, מי הכהו.  כא,ב ויצאו זקניך, ושפטיך; ומדדו, אל-הערים, אשר, סביבת החלל.  כא,ג והיה העיר, הקרבה אל-החלל--ולקחו זקני העיר ההוא עגלת בקר, אשר לא-עבד בה, אשר לא-משכה, בעל.  כא,ד והורדו זקני העיר ההוא את-העגלה, אל-נחל איתן, אשר לא-יעבד בו, ולא יזרע; וערפו-שם את-העגלה, בנחל.  כא,ה ונגשו הכהנים, בני לוי--כי בם בחר יהוה אלהיך לשרתו, ולברך בשם יהוה; ועל-פיהם יהיה, כל-ריב וכל-נגע.  כא,ו וכל, זקני העיר ההוא, הקרבים, אל-החלל--ירחצו, את-ידיהם, על-העגלה, הערופה בנחל.  כא,ז וענו, ואמרו:  ידינו, לא שפכה שפכו את-הדם הזה, ועינינו, לא ראו.  כא,ח כפר לעמך ישראל אשר-פדית, יהוה, ואל-תתן דם נקי, בקרב עמך ישראל; ונכפר להם, הדם.  כא,ט ואתה, תבער הדם הנקי--מקרבך:  כי-תעשה הישר, בעיני יהוה.  

כא,י כי-תצא למלחמה, על-איביך; ונתנו יהוה אלהיך, בידך--ושבית שביו.  כא,יא וראית, בשביה, אשת, יפת-תאר; וחשקת בה, ולקחת לך לאשה.  כא,יב והבאתה, אל-תוך ביתך; וגלחה, את-ראשה, ועשתה, את-צפרניה.  כא,יג והסירה את-שמלת שביה מעליה, וישבה בביתך, ובכתה את-אביה ואת-אמה, ירח ימים; ואחר כן תבוא אליה, ובעלתה, והיתה לך, לאשה.  כא,יד והיה אם-לא חפצת בה, ושלחתה לנפשה, ומכר לא-תמכרנה, בכסף; לא-תתעמר בה, תחת אשר עניתה.  

כא,טו כי-תהיין לאיש שתי נשים, האחת אהובה והאחת שנואה, וילדו-לו בנים, האהובה והשנואה; והיה הבן הבכר, לשניאה.  כא,טז והיה, ביום הנחילו את-בניו, את אשר-יהיה, לו--לא יוכל, לבכר את-בן-האהובה, על-פני בן-השנואה, הבכר.  כא,יז כי את-הבכר בן-השנואה יכיר, לתת לו פי שנים, בכל אשר-ימצא, לו:  כי-הוא ראשית אנו, לו משפט הבכרה.  

כא,יח כי-יהיה לאיש, בן סורר ומורה--איננו שמע, בקול אביו ובקול אמו; ויסרו אתו, ולא ישמע אליהם.  כא,יט ותפשו בו, אביו ואמו; והוציאו אתו אל-זקני עירו, ואל-שער מקמו.  כא,כ ואמרו אל-זקני עירו, בננו זה סורר ומרה--איננו שמע, בקלנו; זולל, וסבא.  כא,כא ורגמהו כל-אנשי עירו באבנים, ומת, ובערת הרע, מקרבך; וכל-ישראל, ישמעו ויראו.  

כא,כב וכי-יהיה באיש, חטא משפט-מות--והומת:  ותלית אתו, על-עץ.  כא,כג לא-תלין נבלתו על-העץ, כי-קבור תקברנו ביום ההוא--כי-קללת אלהים, תלוי; ולא תטמא, את-אדמתך, אשר יהוה אלהיך, נתן לך נחלה.  

כב,א לא-תראה את-שור אחיך או את-שיו, נדחים, והתעלמת, מהם:  השב תשיבם, לאחיך.  כב,ב ואם-לא קרוב אחיך אליך, ולא ידעתו--ואספתו, אל-תוך ביתך, והיה עמך עד דרש אחיך אתו, והשבתו לו.  כב,ג וכן תעשה לחמרו, וכן תעשה לשמלתו, וכן תעשה לכל-אבדת אחיך אשר-תאבד ממנו, ומצאתה:  לא תוכל, להתעלם.  

כב,ד לא-תראה את-חמור אחיך או שורו, נפלים בדרך, והתעלמת, מהם:  הקם תקים, עמו.  

כב,ה לא-יהיה כלי-גבר על-אשה, ולא-ילבש גבר שמלת אשה:  כי תועבת יהוה אלהיך, כל-עשה אלה.  

כב,ו כי יקרא קן-צפור לפניך בדרך בכל-עץ או על-הארץ, אפרחים או ביצים, והאם רבצת על-האפרחים, או על-הביצים--לא-תקח האם, על-הבנים.  כב,ז שלח תשלח את-האם, ואת-הבנים תקח-לך, למען ייטב לך, והארכת ימים.  

כב,ח כי תבנה בית חדש, ועשית מעקה לגגך; ולא-תשים דמים בביתך, כי-יפל הנפל ממנו.  כב,ט לא-תזרע כרמך, כלאים:  פן-תקדש, המלאה הזרע אשר תזרע, ותבואת, הכרם.  

כב,י לא-תחרש בשור-ובחמר, יחדו.  כב,יא לא תלבש שעטנז, צמר ופשתים יחדו.  

כב,יב גדלים, תעשה-לך, על-ארבע כנפות כסותך, אשר תכסה-בה.  

כב,יג כי-יקח איש, אשה; ובא אליה, ושנאה.  כב,יד ושם לה עלילת דברים, והוצא עליה שם רע; ואמר, את-האשה הזאת לקחתי, ואקרב אליה, ולא-מצאתי לה בתולים.  כב,טו ולקח אבי הנער, ואמה; והוציאו את-בתולי הנער, אל-זקני העיר--השערה.  כב,טז ואמר אבי הנער, אל-הזקנים:  את-בתי, נתתי לאיש הזה לאשה--וישנאה.  כב,יז והנה-הוא שם עלילת דברים לאמר, לא-מצאתי לבתך בתולים, ואלה, בתולי בתי; ופרשו, השמלה, לפני, זקני העיר.  כב,יח ולקחו זקני העיר-ההוא, את-האיש; ויסרו, אתו.  כב,יט וענשו אתו מאה כסף, ונתנו לאבי הנערה--כי הוציא שם רע, על בתולת ישראל; ולו-תהיה לאשה, לא-יוכל לשלחה כל-ימיו.  

כב,כ ואם-אמת היה, הדבר הזה:  לא-נמצאו בתולים, לנער.  כב,כא והוציאו את-הנער אל-פתח בית-אביה, וסקלוה אנשי עירה באבנים ומתה--כי-עשתה נבלה בישראל, לזנות בית אביה; ובערת הרע, מקרבך.  

כב,כב כי-ימצא איש שכב עם-אשה בעלת-בעל, ומתו גם-שניהם--האיש השכב עם-האשה, והאשה; ובערת הרע, מישראל.  

כב,כג כי יהיה נער בתולה, מארשה לאיש; ומצאה איש בעיר, ושכב עמה.  כב,כד והוצאתם את-שניהם אל-שער העיר ההוא, וסקלתם אתם באבנים ומתו--את-הנער על-דבר אשר לא-צעקה בעיר, ואת-האיש על-דבר אשר-ענה את-אשת רעהו; ובערת הרע, מקרבך.  

כב,כה ואם-בשדה ימצא האיש, את-הנער המארשה, והחזיק-בה האיש, ושכב עמה:  ומת, האיש אשר-שכב עמה--לבדו.  כב,כו ולנער לא-תעשה דבר, אין לנער חטא מות:  כי כאשר יקום איש על-רעהו, ורצחו נפש--כן, הדבר הזה.  כב,כז כי בשדה, מצאה; צעקה, הנער המארשה, ואין מושיע, לה.  

כב,כח כי-ימצא איש, נער בתולה אשר לא-ארשה, ותפשה, ושכב עמה; ונמצאו.  כב,כט ונתן האיש השכב עמה, לאבי הנער--חמשים כסף; ולו-תהיה לאשה, תחת אשר ענה--לא-יוכל שלחה, כל-ימיו.  

כג,א לא-יקח איש, את-אשת אביו; ולא יגלה, כנף אביו.  

כג,ב לא-יבא פצוע-דכא וכרות שפכה, בקהל יהוה.  

כג,ג לא-יבא ממזר, בקהל יהוה:  גם דור עשירי, לא-יבא לו בקהל יהוה.  

כג,ד לא-יבא עמוני ומואבי, בקהל יהוה:  גם דור עשירי, לא-יבא להם בקהל יהוה עד-עולם.  כג,ה על-דבר אשר לא-קדמו אתכם, בלחם ובמים, בדרך, בצאתכם ממצרים; ואשר שכר עליך את-בלעם בן-בעור, מפתור ארם נהרים--לקללך.  כג,ו ולא-אבה יהוה אלהיך, לשמע אל-בלעם, ויהפך יהוה אלהיך לך את-הקללה, לברכה:  כי אהבך, יהוה אלהיך.  כג,ז לא-תדרש שלמם, וטבתם, כל-ימיך, לעולם.  

כג,ח לא-תתעב אדמי, כי אחיך הוא; לא-תתעב מצרי, כי-גר היית בארצו.  כג,ט בנים אשר-יולדו להם, דור שלישי--יבא להם, בקהל יהוה.  

כג,י כי-תצא מחנה, על-איביך:  ונשמרת--מכל, דבר רע.  כג,יא כי-יהיה בך איש, אשר לא-יהיה טהור מקרה-לילה--ויצא אל-מחוץ למחנה, לא יבא אל-תוך המחנה.  כג,יב והיה לפנות-ערב, ירחץ במים; וכבא השמש, יבא אל-תוך המחנה.  כג,יג ויד תהיה לך, מחוץ למחנה; ויצאת שמה, חוץ.  כג,יד ויתד תהיה לך, על-אזנך; והיה, בשבתך חוץ, וחפרתה בה, ושבת וכסית את-צאתך.  כג,טו כי יהוה אלהיך מתהלך בקרב מחנך, להצילך ולתת איביך לפניך, והיה מחניך, קדוש:  ולא-יראה בך ערות דבר, ושב מאחריך.  

כג,טז לא-תסגיר עבד, אל-אדניו, אשר-ינצל אליך, מעם אדניו.  כג,יז עמך ישב בקרבך, במקום אשר-יבחר באחד שעריך--בטוב לו; לא, תוננו.  

כג,יח לא-תהיה קדשה, מבנות ישראל; ולא-יהיה קדש, מבני ישראל.  כג,יט לא-תביא אתנן זונה ומחיר כלב, בית יהוה אלהיך--לכל-נדר:  כי תועבת יהוה אלהיך, גם-שניהם.  

כג,כ לא-תשיך לאחיך, נשך כסף נשך אכל:  נשך, כל-דבר אשר ישך.  כג,כא לנכרי תשיך, ולאחיך לא תשיך--למען יברכך יהוה אלהיך, בכל משלח ידך, על-הארץ, אשר-אתה בא-שמה לרשתה.  

כג,כב כי-תדר נדר ליהוה אלהיך, לא תאחר לשלמו:  כי-דרש ידרשנו יהוה אלהיך, מעמך, והיה בך, חטא.  כג,כג וכי תחדל, לנדר--לא-יהיה בך, חטא.  כג,כד מוצא שפתיך, תשמר ועשית:  כאשר נדרת ליהוה אלהיך, נדבה, אשר דברת, בפיך.  

כג,כה כי תבא בכרם רעך, ואכלת ענבים כנפשך שבעך; ואל-כליך, לא תתן.  

כג,כו כי תבא בקמת רעך, וקטפת מלילת בידך; וחרמש לא תניף, על קמת רעך.  

כד,א כי-יקח איש אשה, ובעלה; והיה אם-לא תמצא-חן בעיניו, כי-מצא בה ערות דבר--וכתב לה ספר כריתת ונתן בידה, ושלחה מביתו.  כד,ב ויצאה, מביתו; והלכה, והיתה לאיש-אחר.  כד,ג ושנאה, האיש האחרון, וכתב לה ספר כריתת ונתן בידה, ושלחה מביתו; או כי ימות האיש האחרון, אשר-לקחה לו לאשה.  כד,ד לא-יוכל בעלה הראשון אשר-שלחה לשוב לקחתה להיות לו לאשה, אחרי אשר הטמאה--כי-תועבה הוא, לפני יהוה; ולא תחטיא, את-הארץ, אשר יהוה אלהיך, נתן לך נחלה.  

כד,ה כי-יקח איש, אשה חדשה--לא יצא בצבא, ולא-יעבר עליו לכל-דבר:  נקי יהיה לביתו, שנה אחת, ושמח, את-אשתו אשר-לקח.  כד,ו לא-יחבל רחים, ורכב:  כי-נפש, הוא חבל.  

כד,ז כי-ימצא איש, גנב נפש מאחיו מבני ישראל, והתעמר-בו, ומכרו--ומת הגנב ההוא, ובערת הרע מקרבך.  

כד,ח השמר בנגע-הצרעת לשמר מאד, ולעשות:  ככל אשר-יורו אתכם הכהנים הלוים, כאשר צויתם--תשמרו לעשות.  כד,ט זכור, את אשר-עשה יהוה אלהיך למרים, בדרך, בצאתכם ממצרים.  

כד,י כי-תשה ברעך, משאת מאומה--לא-תבא אל-ביתו, לעבט עבטו.  כד,יא בחוץ, תעמד; והאיש, אשר אתה נשה בו, יוציא אליך את-העבוט, החוצה.  כד,יב ואם-איש עני, הוא--לא תשכב, בעבטו.  כד,יג השב תשיב לו את-העבוט כבוא השמש, ושכב בשלמתו וברכך; ולך תהיה צדקה, לפני יהוה אלהיך.  

כד,יד לא-תעשק שכיר, עני ואביון, מאחיך, או מגרך אשר בארצך בשעריך.  כד,טו ביומו תתן שכרו ולא-תבוא עליו השמש, כי עני הוא, ואליו, הוא נשא את-נפשו; ולא-יקרא עליך אל-יהוה, והיה בך חטא.  

כד,טז לא-יומתו אבות על-בנים, ובנים לא-יומתו על-אבות:  איש בחטאו, יומתו.  

כד,יז לא תטה, משפט גר יתום; ולא תחבל, בגד אלמנה.  כד,יח וזכרת, כי עבד היית במצרים, ויפדך יהוה אלהיך, משם; על-כן אנכי מצוך, לעשות, את-הדבר, הזה.  

כד,יט כי תקצר קצירך בשדך ושכחת עמר בשדה, לא תשוב לקחתו--לגר ליתום ולאלמנה, יהיה:  למען יברכך יהוה אלהיך, בכל מעשה ידיך.  

כד,כ כי תחבט זיתך, לא תפאר אחריך:  לגר ליתום ולאלמנה, יהיה.  כד,כא כי תבצר כרמך, לא תעולל אחריך:  לגר ליתום ולאלמנה, יהיה.  כד,כב וזכרת, כי-עבד היית בארץ מצרים; על-כן אנכי מצוך, לעשות, את-הדבר, הזה.  

כה,א כי-יהיה ריב בין אנשים, ונגשו אל-המשפט ושפטום; והצדיקו, את-הצדיק, והרשיעו, את-הרשע.  כה,ב והיה אם-בן הכות, הרשע--והפילו השפט והכהו לפניו, כדי רשעתו במספר.  כה,ג ארבעים יכנו, לא יסיף:  פן-יסיף להכתו על-אלה מכה רבה, ונקלה אחיך לעיניך.  כה,ד לא-תחסם שור, בדישו.  

כה,ה כי-ישבו אחים יחדו, ומת אחד מהם ובן אין-לו--לא-תהיה אשת-המת החוצה, לאיש זר:  יבמה יבא עליה, ולקחה לו לאשה ויבמה.  כה,ו והיה, הבכור אשר תלד--יקום, על-שם אחיו המת; ולא-ימחה שמו, מישראל.  כה,ז ואם-לא יחפץ האיש, לקחת את-יבמתו; ועלתה יבמתו השערה אל-הזקנים, ואמרה מאן יבמי להקים לאחיו שם בישראל--לא אבה, יבמי.  כה,ח וקראו-לו זקני-עירו, ודברו אליו; ועמד ואמר, לא חפצתי לקחתה.  כה,ט ונגשה יבמתו אליו, לעיני הזקנים, וחלצה נעלו מעל רגלו, וירקה בפניו; וענתה, ואמרה, ככה יעשה לאיש, אשר לא-יבנה את-בית אחיו.  כה,י ונקרא שמו, בישראל:  בית, חלוץ הנעל.  

כה,יא כי-ינצו אנשים יחדו, איש ואחיו, וקרבה אשת האחד, להציל את-אישה מיד מכהו; ושלחה ידה, והחזיקה במבשיו.  כה,יב וקצתה, את-כפה:  לא תחוס, עינך.  

כה,יג לא-יהיה לך בכיסך, אבן ואבן:  גדולה, וקטנה.  כה,יד לא-יהיה לך בביתך, איפה ואיפה:  גדולה, וקטנה.  כה,טו אבן שלמה וצדק יהיה-לך, איפה שלמה וצדק יהיה-לך--למען, יאריכו ימיך, על האדמה, אשר-יהוה אלהיך נתן לך.  כה,טז כי תועבת יהוה אלהיך, כל-עשה אלה:  כל, עשה עול.  

כה,יז זכור, את אשר-עשה לך עמלק, בדרך, בצאתכם ממצרים.  כה,יח אשר קרך בדרך, ויזנב בך כל-הנחשלים אחריך--ואתה, עיף ויגע; ולא ירא, אלהים.  כה,יט והיה בהניח יהוה אלהיך לך מכל-איביך מסביב, בארץ אשר יהוה-אלהיך נתן לך נחלה לרשתה--תמחה את-זכר עמלק, מתחת השמים; לא, תשכח.  

כו,א והיה, כי-תבוא אל-הארץ, אשר יהוה אלהיך, נתן לך נחלה; וירשתה, וישבת בה.  כו,ב ולקחת מראשית כל-פרי האדמה, אשר תביא מארצך אשר יהוה אלהיך נתן לך--ושמת בטנא; והלכת, אל-המקום, אשר יבחר יהוה אלהיך, לשכן שמו שם.  כו,ג ובאת, אל-הכהן, אשר יהיה, בימים ההם; ואמרת אליו, הגדתי היום ליהוה אלהיך, כי-באתי אל-הארץ, אשר נשבע יהוה לאבתינו לתת לנו.  כו,ד ולקח הכהן הטנא, מידך; והניחו--לפני, מזבח יהוה אלהיך.  כו,ה וענית ואמרת לפני יהוה אלהיך, ארמי אבד אבי, וירד מצרימה, ויגר שם במתי מעט; ויהי-שם, לגוי גדול עצום ורב.  כו,ו וירעו אתנו המצרים, ויענונו; ויתנו עלינו, עבדה קשה.  כו,ז ונצעק, אל-יהוה אלהי אבתינו; וישמע יהוה את-קלנו, וירא את-ענינו ואת-עמלנו ואת-לחצנו.  כו,ח ויוצאנו יהוה, ממצרים, ביד חזקה ובזרע נטויה, ובמרא גדל--ובאתות, ובמפתים.  כו,ט ויבאנו, אל-המקום הזה; ויתן-לנו את-הארץ הזאת, ארץ זבת חלב ודבש.  כו,י ועתה, הנה הבאתי את-ראשית פרי האדמה, אשר-נתתה לי, יהוה; והנחתו, לפני יהוה אלהיך, והשתחוית, לפני יהוה אלהיך.  כו,יא ושמחת בכל-הטוב, אשר נתן-לך יהוה אלהיך--ולביתך:  אתה, והלוי, והגר, אשר בקרבך.  

כו,יב כי תכלה לעשר את-כל-מעשר תבואתך, בשנה השלישת--שנת המעשר:  ונתתה ללוי, לגר ליתום ולאלמנה, ואכלו בשעריך, ושבעו.  כו,יג ואמרת לפני יהוה אלהיך בערתי הקדש מן-הבית, וגם נתתיו ללוי ולגר ליתום ולאלמנה, ככל-מצותך, אשר צויתני:  לא-עברתי ממצותיך, ולא שכחתי.  כו,יד לא-אכלתי באני ממנו, ולא-בערתי ממנו בטמא, ולא-נתתי ממנו, למת; שמעתי, בקול יהוה אלהי--עשיתי, ככל אשר צויתני.  כו,טו השקיפה ממעון קדשך מן-השמים, וברך את-עמך את-ישראל, ואת האדמה, אשר נתתה לנו--כאשר נשבעת לאבתינו, ארץ זבת חלב ודבש.  

כו,טז היום הזה, יהוה אלהיך מצוך לעשות את-החקים האלה--ואת-המשפטים; ושמרת ועשית אותם, בכל-לבבך ובכל-נפשך.  כו,יז את-יהוה האמרת, היום:  להיות לך לאלהים וללכת בדרכיו, ולשמר חקיו ומצותיו ומשפטיו--ולשמע בקלו.  כו,יח ויהוה האמירך היום, להיות לו לעם סגלה, כאשר, דבר-לך; ולשמר, כל-מצותיו.  כו,יט ולתתך עליון, על כל-הגוים אשר עשה, לתהלה, ולשם ולתפארת; ולהיתך עם-קדש ליהוה אלהיך, כאשר דבר.  

כז,א ויצו משה וזקני ישראל, את-העם לאמר:  שמר, את-כל-המצוה, אשר אנכי מצוה אתכם, היום.  כז,ב והיה, ביום אשר תעברו את-הירדן, אל-הארץ, אשר-יהוה אלהיך נתן לך--והקמת לך אבנים גדלות, ושדת אתם בשיד.  כז,ג וכתבת עליהן, את-כל-דברי התורה הזאת--בעברך:  למען אשר תבא אל-הארץ אשר-יהוה אלהיך נתן לך, ארץ זבת חלב ודבש, כאשר דבר יהוה אלהי-אבתיך, לך.  כז,ד והיה, בעברכם את-הירדן, תקימו את-האבנים האלה אשר אנכי מצוה אתכם היום, בהר עיבל; ושדת אותם, בשיד.  כז,ה ובנית שם מזבח, ליהוה אלהיך:  מזבח אבנים, לא-תניף עליהם ברזל.  כז,ו אבנים שלמות תבנה, את-מזבח יהוה אלהיך; והעלית עליו עולת, ליהוה אלהיך.  כז,ז וזבחת שלמים, ואכלת שם; ושמחת, לפני יהוה אלהיך.  כז,ח וכתבת על-האבנים, את-כל-דברי התורה הזאת--באר היטב.  

כז,ט וידבר משה והכהנים הלוים, אל כל-ישראל לאמר:  הסכת ושמע, ישראל, היום הזה נהיית לעם, ליהוה אלהיך.  כז,י ושמעת, בקול יהוה אלהיך; ועשית את-מצותו ואת-חקיו, אשר אנכי מצוך היום.  

כז,יא ויצו משה את-העם, ביום ההוא לאמר.  כז,יב אלה יעמדו לברך את-העם, על-הר גרזים, בעברכם, את-הירדן:  שמעון ולוי ויהודה, ויששכר ויוסף ובנימן.  כז,יג ואלה יעמדו על-הקללה, בהר עיבל:  ראובן גד ואשר, וזבולן דן ונפתלי.  כז,יד וענו הלוים, ואמרו אל-כל-איש ישראל--קול רם.  

כז,טו ארור האיש אשר יעשה פסל ומסכה תועבת יהוה, מעשה ידי חרש--ושם בסתר; וענו כל-העם ואמרו, אמן.  

כז,טז ארור, מקלה אביו ואמו; ואמר כל-העם, אמן.  

כז,יז ארור, מסיג גבול רעהו; ואמר כל-העם, אמן.  

כז,יח ארור, משגה עור בדרך; ואמר כל-העם, אמן.  

כז,יט ארור, מטה משפט גר-יתום--ואלמנה; ואמר כל-העם, אמן.  כז,כ ארור, שכב עם-אשת אביו--כי גלה, כנף אביו; ואמר כל-העם, אמן.  

כז,כא ארור, שכב עם-כל-בהמה; ואמר כל-העם, אמן.  

כז,כב ארור, שכב עם-אחתו--בת-אביו, או בת-אמו; ואמר כל-העם, אמן.  

כז,כג ארור, שכב עם-חתנתו; ואמר כל-העם, אמן.  

כז,כד ארור, מכה רעהו בסתר; ואמר כל-העם, אמן.  

כז,כה ארור לקח שחד, להכות נפש דם נקי; ואמר כל-העם, אמן.  

כז,כו ארור, אשר לא-יקים את-דברי התורה-הזאת--לעשות אותם; ואמר כל-העם, אמן.  

כח,א והיה, אם-שמוע תשמע בקול יהוה אלהיך, לשמר לעשות את-כל-מצותיו, אשר אנכי מצוך היום--ונתנך יהוה אלהיך, עליון, על, כל-גויי הארץ.  כח,ב ובאו עליך כל-הברכות האלה, והשיגך:  כי תשמע, בקול יהוה אלהיך.  כח,ג ברוך אתה, בעיר; וברוך אתה, בשדה.  כח,ד ברוך פרי-בטנך ופרי אדמתך, ופרי בהמתך--שגר אלפיך, ועשתרות צאנך.  כח,ה ברוך טנאך, ומשארתך.  כח,ו ברוך אתה, בבאך; וברוך אתה, בצאתך.  כח,ז יתן יהוה את-איביך הקמים עליך, נגפים לפניך:  בדרך אחד יצאו אליך, ובשבעה דרכים ינוסו לפניך.  כח,ח יצו יהוה אתך, את-הברכה, באסמיך, ובכל משלח ידך; וברכך--בארץ, אשר-יהוה אלהיך נתן לך.  כח,ט יקימך יהוה לו לעם קדוש, כאשר נשבע-לך:  כי תשמר, את-מצות יהוה אלהיך, והלכת, בדרכיו.  כח,י וראו כל-עמי הארץ, כי שם יהוה נקרא עליך; ויראו, ממך.  כח,יא והותרך יהוה לטובה, בפרי בטנך ובפרי בהמתך ובפרי אדמתך--על, האדמה, אשר נשבע יהוה לאבתיך, לתת לך.  כח,יב יפתח יהוה לך את-אוצרו הטוב את-השמים, לתת מטר-ארצך בעתו, ולברך, את כל-מעשה ידך; והלוית גוים רבים, ואתה לא תלוה.  כח,יג ונתנך יהוה לראש, ולא לזנב, והיית רק למעלה, ולא תהיה למטה:  כי-תשמע אל-מצות יהוה אלהיך, אשר אנכי מצוך היום--לשמר ולעשות.  כח,יד ולא תסור, מכל-הדברים אשר אנכי מצוה אתכם היום--ימין ושמאול:  ללכת, אחרי אלהים אחרים--לעבדם.  

כח,טו והיה, אם-לא תשמע בקול יהוה אלהיך, לשמר לעשות את-כל-מצותיו וחקתיו, אשר אנכי מצוך היום--ובאו עליך כל-הקללות האלה, והשיגוך.  כח,טז ארור אתה, בעיר; וארור אתה, בשדה.  כח,יז ארור טנאך, ומשארתך.  כח,יח ארור פרי-בטנך, ופרי אדמתך--שגר אלפיך, ועשתרת צאנך.  כח,יט ארור אתה, בבאך; וארור אתה, בצאתך.  כח,כ ישלח יהוה בך את-המארה את-המהומה, ואת-המגערת, בכל-משלח ידך, אשר תעשה--עד השמדך ועד-אבדך מהר, מפני רע מעלליך אשר עזבתני.  כח,כא ידבק יהוה בך, את-הדבר--עד, כלתו אתך, מעל האדמה, אשר-אתה בא-שמה לרשתה.  כח,כב יככה יהוה בשחפת ובקדחת ובדלקת, ובחרחר ובחרב, ובשדפון, ובירקון; ורדפוך, עד אבדך.  כח,כג והיו שמיך אשר על-ראשך, נחשת; והארץ אשר-תחתיך, ברזל.  כח,כד יתן יהוה את-מטר ארצך, אבק ועפר:  מן-השמים ירד עליך, עד השמדך.  כח,כה יתנך יהוה נגף, לפני איביך--בדרך אחד תצא אליו, ובשבעה דרכים תנוס לפניו; והיית לזעוה, לכל ממלכות הארץ.  כח,כו והיתה נבלתך למאכל, לכל-עוף השמים ולבהמת הארץ; ואין, מחריד.  כח,כז יככה יהוה בשחין מצרים, ובעפלים ובטחרים, ובגרב, ובחרס--אשר לא-תוכל, להרפא.  כח,כח יככה יהוה, בשגעון ובעורון; ובתמהון, לבב.  כח,כט והיית ממשש בצהרים, כאשר ימשש העור באפלה, ולא תצליח, את-דרכיך; והיית אך עשוק וגזול, כל-הימים--ואין מושיע.  כח,ל אשה תארש, ואיש אחר ישגלנה ישכבנה--בית תבנה, ולא-תשב בו; כרם תטע, ולא תחללנו.  כח,לא שורך טבוח לעיניך, ולא תאכל ממנו--חמרך גזול מלפניך, ולא ישוב לך; צאנך נתנות לאיביך, ואין לך מושיע.  כח,לב בניך ובנתיך נתנים לעם אחר, ועיניך ראות, וכלות אליהם, כל-היום; ואין לאל, ידך.  כח,לג פרי אדמתך וכל-יגיעך, יאכל עם אשר לא-ידעת; והיית, רק עשוק ורצוץ--כל-הימים.  כח,לד והיית, משגע, ממראה עיניך, אשר תראה.  כח,לה יככה יהוה בשחין רע, על-הברכים ועל-השקים, אשר לא-תוכל, להרפא--מכף רגלך, ועד קדקדך.  כח,לו יולך יהוה אתך, ואת-מלכך אשר תקים עליך, אל-גוי, אשר לא-ידעת אתה ואבתיך; ועבדת שם אלהים אחרים, עץ ואבן.  כח,לז והיית לשמה, למשל ולשנינה--בכל, העמים, אשר-ינהגך יהוה, שמה.  כח,לח זרע רב, תוציא השדה; ומעט תאסף, כי יחסלנו הארבה.  כח,לט כרמים תטע, ועבדת; ויין לא-תשתה ולא תאגר, כי תאכלנו התלעת.  כח,מ זיתים יהיו לך, בכל-גבולך; ושמן לא תסוך, כי ישל זיתך.  כח,מא בנים ובנות, תוליד; ולא-יהיו לך, כי ילכו בשבי.  כח,מב כל-עצך, ופרי אדמתך, יירש, הצלצל.  כח,מג הגר אשר בקרבך, יעלה עליך מעלה מעלה; ואתה תרד, מטה מטה.  כח,מד הוא ילוך, ואתה לא תלונו; הוא יהיה לראש, ואתה תהיה לזנב.  כח,מה ובאו עליך כל-הקללות האלה, ורדפוך והשיגוך, עד, השמדך:  כי-לא שמעת, בקול יהוה אלהיך--לשמר מצותיו וחקתיו, אשר צוך.  כח,מו והיו בך, לאות ולמופת; ובזרעך, עד-עולם.  כח,מז תחת, אשר לא-עבדת את-יהוה אלהיך, בשמחה, ובטוב לבב--מרב, כל.  כח,מח ועבדת את-איביך, אשר ישלחנו יהוה בך, ברעב ובצמא ובעירם, ובחסר כל; ונתן על ברזל, על-צוארך, עד השמידו, אתך.  כח,מט ישא יהוה עליך גוי מרחק מקצה הארץ, כאשר ידאה הנשר:  גוי, אשר לא-תשמע לשנו.  כח,נ גוי, עז פנים, אשר לא-ישא פנים לזקן, ונער לא יחן.  כח,נא ואכל פרי בהמתך ופרי-אדמתך, עד השמדך, אשר לא-ישאיר לך דגן תירוש ויצהר, שגר אלפיך ועשתרת צאנך--עד האבידו, אתך.  כח,נב והצר לך בכל-שעריך, עד רדת חמתיך הגבהת והבצרות, אשר אתה בטח בהן, בכל-ארצך; והצר לך, בכל-שעריך, בכל-ארצך, אשר נתן יהוה אלהיך לך.  כח,נג ואכלת פרי-בטנך, בשר בניך ובנתיך, אשר נתן-לך, יהוה אלהיך--במצור, ובמצוק, אשר-יציק לך, איבך.  כח,נד האיש הרך בך, והענג מאד--תרע עינו באחיו ובאשת חיקו, וביתר בניו אשר יותיר.  כח,נה מתת לאחד מהם, מבשר בניו אשר יאכל, מבלי השאיר-לו, כל--במצור, ובמצוק, אשר יציק לך איבך, בכל-שעריך.  כח,נו הרכה בך והענגה, אשר לא-נסתה כף-רגלה הצג על-הארץ, מהתענג, ומרך--תרע עינה באיש חיקה, ובבנה ובבתה.  כח,נז ובשליתה היוצת מבין רגליה, ובבניה אשר תלד, כי-תאכלם בחסר-כל, בסתר--במצור, ובמצוק, אשר יציק לך איבך, בשעריך.  כח,נח אם-לא תשמר לעשות, את-כל-דברי התורה הזאת, הכתבים, בספר הזה:  ליראה את-השם הנכבד והנורא, הזה--את, יהוה אלהיך.  כח,נט והפלא יהוה את-מכתך, ואת מכות זרעך:  מכות גדלת ונאמנות, וחלים רעים ונאמנים.  כח,ס והשיב בך, את כל-מדוה מצרים, אשר יגרת, מפניהם; ודבקו, בך.  כח,סא גם כל-חלי, וכל-מכה, אשר לא כתוב, בספר התורה הזאת--יעלם יהוה עליך, עד השמדך.  כח,סב ונשארתם, במתי מעט, תחת אשר הייתם, ככוכבי השמים לרב:  כי-לא שמעת, בקול יהוה אלהיך.  כח,סג והיה כאשר-שש יהוה עליכם, להיטיב אתכם ולהרבות אתכם--כן ישיש יהוה עליכם, להאביד אתכם ולהשמיד אתכם; ונסחתם מעל האדמה, אשר-אתה בא-שמה לרשתה.  כח,סד והפיצך יהוה בכל-העמים, מקצה הארץ ועד-קצה הארץ; ועבדת שם אלהים אחרים, אשר לא-ידעת אתה ואבתיך--עץ ואבן.  כח,סה ובגוים ההם לא תרגיע, ולא-יהיה מנוח לכף-רגלך; ונתן יהוה לך שם לב רגז, וכליון עינים ודאבון נפש.  כח,סו והיו חייך, תלאים לך מנגד; ופחדת לילה ויומם, ולא תאמין בחייך.  כח,סז בבקר תאמר מי-יתן ערב, ובערב תאמר מי-יתן בקר--מפחד לבבך אשר תפחד, וממראה עיניך אשר תראה.  כח,סח והשיבך יהוה מצרים, באניות, בדרך אשר אמרתי לך, לא-תסיף עוד לראתה; והתמכרתם שם לאיביך לעבדים ולשפחות, ואין קנה.  

כח,סט אלה דברי הברית אשר-צוה יהוה את-משה, לכרת את-בני ישראל--בארץ מואב:  מלבד הברית, אשר-כרת אתם בחרב.  

כט,א ויקרא משה אל-כל-ישראל, ויאמר אלהם:  אתם ראיתם, את כל-אשר עשה יהוה לעיניכם בארץ מצרים, לפרעה ולכל-עבדיו, ולכל-ארצו.  כט,ב המסות, הגדלת, אשר ראו, עיניך--האתת והמפתים הגדלים, ההם.  כט,ג ולא-נתן יהוה לכם לב לדעת, ועינים לראות ואזנים לשמע, עד, היום הזה.  כט,ד ואולך אתכם ארבעים שנה, במדבר; לא-בלו שלמתיכם מעליכם, ונעלך לא-בלתה מעל רגלך.  כט,ה לחם לא אכלתם, ויין ושכר לא שתיתם--למען, תדעו, כי אני יהוה, אלהיכם.  כט,ו ותבאו, אל-המקום הזה; ויצא סיחן מלך-חשבון ועוג מלך-הבשן לקראתנו, למלחמה--ונכם.  כט,ז ונקח, את-ארצם, ונתנה לנחלה, לראובני ולגדי--ולחצי, שבט המנשי.  כט,ח ושמרתם, את-דברי הברית הזאת, ועשיתם, אתם--למען תשכילו, את כל-אשר תעשון.  

כט,ט אתם נצבים היום כלכם, לפני יהוה אלהיכם:  ראשיכם שבטיכם, זקניכם ושטריכם, כל, איש ישראל.  כט,י טפכם נשיכם--וגרך, אשר בקרב מחניך:  מחטב עציך, עד שאב מימיך.  כט,יא לעברך, בברית יהוה אלהיך--ובאלתו:  אשר יהוה אלהיך, כרת עמך היום.  כט,יב למען הקים-אתך היום לו לעם, והוא יהיה-לך לאלהים--כאשר, דבר-לך; וכאשר נשבע לאבתיך, לאברהם ליצחק וליעקב.  כט,יג ולא אתכם, לבדכם--אנכי, כרת את-הברית הזאת, ואת-האלה, הזאת.  כט,יד כי את-אשר ישנו פה, עמנו עמד היום, לפני, יהוה אלהינו; ואת אשר איננו פה, עמנו היום.  כט,טו כי-אתם ידעתם, את אשר-ישבנו בארץ מצרים, ואת אשר-עברנו בקרב הגוים, אשר עברתם.  כט,טז ותראו, את-שקוציהם, ואת, גלליהם--עץ ואבן, כסף וזהב אשר עמהם.  כט,יז פן-יש בכם איש או-אשה או משפחה או-שבט, אשר לבבו פנה היום מעם יהוה אלהינו, ללכת לעבד, את-אלהי הגוים ההם:  פן-יש בכם, שרש פרה ראש--ולענה.  כט,יח והיה בשמעו את-דברי האלה הזאת, והתברך בלבבו לאמר שלום יהיה-לי--כי בשררות לבי, אלך:  למען ספות הרוה, את-הצמאה.  כט,יט לא-יאבה יהוה, סלח לו--כי אז יעשן אף-יהוה וקנאתו באיש ההוא, ורבצה בו כל-האלה הכתובה בספר הזה; ומחה יהוה את-שמו, מתחת השמים.  כט,כ והבדילו יהוה לרעה, מכל שבטי ישראל--ככל, אלות הברית, הכתובה, בספר התורה הזה.  כט,כא ואמר הדור האחרון, בניכם אשר יקומו מאחריכם, והנכרי, אשר יבא מארץ רחוקה; וראו את-מכות הארץ ההוא, ואת-תחלאיה, אשר-חלה יהוה, בה.  כט,כב גפרית ומלח, שרפה כל-ארצה--לא תזרע ולא תצמח, ולא-יעלה בה כל-עשב:  כמהפכת סדם ועמרה, אדמה וצביים, אשר הפך יהוה, באפו ובחמתו.  כט,כג ואמרו, כל-הגוים, על-מה עשה יהוה ככה, לארץ הזאת; מה חרי האף הגדול, הזה.  כט,כד ואמרו--על אשר עזבו, את-ברית יהוה אלהי אבתם:  אשר כרת עמם, בהוציאו אתם מארץ מצרים.  כט,כה וילכו, ויעבדו אלהים אחרים, וישתחוו, להם:  אלהים אשר לא-ידעום, ולא חלק להם.  כט,כו ויחר-אף יהוה, בארץ ההוא, להביא עליה את-כל-הקללה, הכתובה בספר הזה.  כט,כז ויתשם יהוה מעל אדמתם, באף ובחמה ובקצף גדול; וישלכם אל-ארץ אחרת, כיום הזה.  כט,כח הנסתרת--ליהוה, אלהינו; והנגלת לנו ולבנינו, עד-עולם--לעשות, את-כל-דברי התורה הזאת.  

ל,א והיה כי-יבאו עליך כל-הדברים האלה, הברכה והקללה, אשר נתתי, לפניך; והשבת, אל-לבבך, בכל-הגוים, אשר הדיחך יהוה אלהיך שמה.  ל,ב ושבת עד-יהוה אלהיך, ושמעת בקלו, ככל אשר-אנכי מצוך, היום:  אתה ובניך, בכל-לבבך ובכל-נפשך.  ל,ג ושב יהוה אלהיך את-שבותך, ורחמך; ושב, וקבצך מכל-העמים, אשר הפיצך יהוה אלהיך, שמה.  ל,ד אם-יהיה נדחך, בקצה השמים--משם, יקבצך יהוה אלהיך, ומשם, יקחך.  ל,ה והביאך יהוה אלהיך, אל-הארץ אשר-ירשו אבתיך--וירשתה; והיטבך והרבך, מאבתיך.  ל,ו ומל יהוה אלהיך את-לבבך, ואת-לבב זרעך:  לאהבה את-יהוה אלהיך, בכל-לבבך ובכל-נפשך--למען חייך.  ל,ז ונתן יהוה אלהיך, את כל-האלות האלה, על-איביך ועל-שנאיך, אשר רדפוך.  ל,ח ואתה תשוב, ושמעת בקול יהוה; ועשית, את-כל-מצותיו, אשר אנכי מצוך, היום.  ל,ט והותירך יהוה אלהיך בכל מעשה ידך, בפרי בטנך ובפרי בהמתך ובפרי אדמתך--לטבה:  כי ישוב יהוה, לשוש עליך לטוב, כאשר-שש, על-אבתיך.  ל,י כי תשמע, בקול יהוה אלהיך, לשמר מצותיו וחקתיו, הכתובה בספר התורה הזה:  כי תשוב אל-יהוה אלהיך, בכל-לבבך ובכל-נפשך.  

ל,יא כי המצוה הזאת, אשר אנכי מצוך היום--לא-נפלאת הוא ממך, ולא רחקה הוא.  ל,יב לא בשמים, הוא:  לאמר, מי יעלה-לנו השמימה ויקחה לנו, וישמענו אתה, ונעשנה.  ל,יג ולא-מעבר לים, הוא:  לאמר, מי יעבר-לנו אל-עבר הים ויקחה לנו, וישמענו אתה, ונעשנה.  ל,יד כי-קרוב אליך הדבר, מאד:  בפיך ובלבבך, לעשתו.  

ל,טו ראה נתתי לפניך היום, את-החיים ואת-הטוב, ואת-המות, ואת-הרע.  ל,טז אשר אנכי מצוך, היום, לאהבה את-יהוה אלהיך ללכת בדרכיו, ולשמר מצותיו וחקתיו ומשפטיו; וחיית ורבית--וברכך יהוה אלהיך, בארץ אשר-אתה בא-שמה לרשתה.  ל,יז ואם-יפנה לבבך, ולא תשמע; ונדחת, והשתחוית לאלהים אחרים--ועבדתם.  ל,יח הגדתי לכם היום, כי אבד תאבדון:  לא-תאריכן ימים, על-האדמה, אשר אתה עבר את-הירדן, לבוא שמה לרשתה.  ל,יט העדתי בכם היום, את-השמים ואת-הארץ--החיים והמות נתתי לפניך, הברכה והקללה; ובחרת, בחיים--למען תחיה, אתה וזרעך.  ל,כ לאהבה את-יהוה אלהיך, לשמע בקלו ולדבקה-בו:  כי הוא חייך, וארך ימיך--לשבת על-האדמה אשר נשבע יהוה לאבתיך לאברהם ליצחק וליעקב, לתת להם.  

לא,א וילך, משה; וידבר את-הדברים האלה, אל-כל-ישראל.  לא,ב ויאמר אלהם, בן-מאה ועשרים שנה אנכי היום--לא-אוכל עוד, לצאת ולבוא; ויהוה אמר אלי, לא תעבר את-הירדן הזה.  לא,ג יהוה אלהיך הוא עבר לפניך, הוא-ישמיד את-הגוים האלה מלפניך--וירשתם; יהושע, הוא עבר לפניך, כאשר, דבר יהוה.  לא,ד ועשה יהוה, להם, כאשר עשה לסיחון ולעוג מלכי האמרי, ולארצם--אשר השמיד, אתם.  לא,ה ונתנם יהוה, לפניכם; ועשיתם להם--ככל-המצוה, אשר צויתי אתכם.  לא,ו חזקו ואמצו, אל-תיראו ואל-תערצו מפניהם:  כי יהוה אלהיך, הוא ההלך עמך--לא ירפך, ולא יעזבך.  

לא,ז ויקרא משה ליהושע, ויאמר אליו לעיני כל-ישראל חזק ואמץ--כי אתה תבוא את-העם הזה, אל-הארץ אשר נשבע יהוה לאבתם לתת להם; ואתה, תנחילנה אותם.  לא,ח ויהוה הוא ההלך לפניך, הוא יהיה עמך--לא ירפך, ולא יעזבך; לא תירא, ולא תחת.  לא,ט ויכתב משה, את-התורה הזאת, ויתנה אל-הכהנים בני לוי, הנשאים את-ארון ברית יהוה; ואל-כל-זקני, ישראל.  לא,י ויצו משה, אותם לאמר:  מקץ שבע שנים, במעד שנת השמטה--בחג הסכות.  לא,יא בבוא כל-ישראל, לראות את-פני יהוה אלהיך, במקום, אשר יבחר:  תקרא את-התורה הזאת, נגד כל-ישראל--באזניהם.  לא,יב הקהל את-העם, האנשים והנשים והטף, וגרך, אשר בשעריך--למען ישמעו ולמען ילמדו, ויראו את-יהוה אלהיכם, ושמרו לעשות, את-כל-דברי התורה הזאת.  לא,יג ובניהם אשר לא-ידעו, ישמעו ולמדו--ליראה, את-יהוה אלהיכם:  כל-הימים, אשר אתם חיים על-האדמה, אשר אתם עברים את-הירדן שמה, לרשתה.  

לא,יד ויאמר יהוה אל-משה, הן קרבו ימיך למות--קרא את-יהושע והתיצבו באהל מועד, ואצונו; וילך משה ויהושע, ויתיצבו באהל מועד.  לא,טו וירא יהוה באהל, בעמוד ענן; ויעמד עמוד הענן, על-פתח האהל.  לא,טז ויאמר יהוה אל-משה, הנך שכב עם-אבתיך; וקם העם הזה וזנה אחרי אלהי נכר-הארץ, אשר הוא בא-שמה בקרבו, ועזבני, והפר את-בריתי אשר כרתי אתו.  לא,יז וחרה אפי בו ביום-ההוא ועזבתים והסתרתי פני מהם, והיה לאכל, ומצאהו רעות רבות, וצרות; ואמר, ביום ההוא, הלא על כי-אין אלהי בקרבי, מצאוני הרעות האלה.  לא,יח ואנכי, הסתר אסתיר פני ביום ההוא, על כל-הרעה, אשר עשה:  כי פנה, אל-אלהים אחרים.  לא,יט ועתה, כתבו לכם את-השירה הזאת, ולמדה את-בני-ישראל, שימה בפיהם:  למען תהיה-לי השירה הזאת, לעד--בבני ישראל.  לא,כ כי-אביאנו אל-האדמה אשר-נשבעתי לאבתיו, זבת חלב ודבש, ואכל ושבע, ודשן; ופנה אל-אלהים אחרים, ועבדום, ונאצוני, והפר את-בריתי.  לא,כא והיה כי-תמצאן אתו רעות רבות, וצרות, וענתה השירה הזאת לפניו לעד, כי לא תשכח מפי זרעו:  כי ידעתי את-יצרו, אשר הוא עשה היום, בטרם אביאנו, אל-הארץ אשר נשבעתי.  לא,כב ויכתב משה את-השירה הזאת, ביום ההוא; וילמדה, את-בני ישראל.  לא,כג ויצו את-יהושע בן-נון, ויאמר חזק ואמץ--כי אתה תביא את-בני ישראל, אל-הארץ אשר-נשבעתי להם; ואנכי, אהיה עמך.  לא,כד ויהי ככלות משה, לכתב את-דברי התורה-הזאת--על-ספר:  עד, תמם.  לא,כה ויצו משה את-הלוים, נשאי ארון ברית-יהוה לאמר.  לא,כו לקח, את ספר התורה הזה, ושמתם אתו, מצד ארון ברית-יהוה אלהיכם; והיה-שם בך, לעד.  לא,כז כי אנכי ידעתי את-מריך, ואת-ערפך הקשה; הן בעודני חי עמכם היום, ממרים היתם עם-יהוה, ואף, כי-אחרי מותי.  לא,כח הקהילו אלי את-כל-זקני שבטיכם, ושטריכם; ואדברה באזניהם, את הדברים האלה, ואעידה בם, את-השמים ואת-הארץ.  לא,כט כי ידעתי, אחרי מותי כי-השחת תשחתון, וסרתם מן-הדרך, אשר צויתי אתכם; וקראת אתכם הרעה, באחרית הימים--כי-תעשו את-הרע בעיני יהוה, להכעיסו במעשה ידיכם.  לא,ל וידבר משה, באזני כל-קהל ישראל, את-דברי השירה, הזאת--עד, תמם.  

לב,א האזינו השמים, ואדברה;    ותשמע הארץ, אמרי-פי.  
לב,ב יערף כמטר לקחי,    תזל כטל אמרתי,  
כשעירם עלי-דשא,    וכרביבים עלי-עשב.  
לב,ג כי שם יהוה, אקרא:    הבו גדל, לאלהינו.  
לב,ד הצור תמים פעלו,    כי כל-דרכיו משפט:  
אל אמונה ואין עול,    צדיק וישר הוא.  
לב,ה שחת לו לא, בניו מומם:    דור עקש, ופתלתל.  
לב,ו ה ליהוה, תגמלו-זאת--    עם נבל, ולא חכם:  
הלוא-הוא אביך קנך,    הוא עשך ויכננך.  
לב,ז זכר ימות עולם, בינו שנות דר-ודר;    שאל אביך ויגדך, זקניך ויאמרו לך.  
לב,ח בהנחל עליון גוים,    בהפרידו בני אדם;  
יצב גבלת עמים,    למספר בני ישראל.  
לב,ט כי חלק יהוה, עמו:    יעקב, חבל נחלתו.  
לב,י ימצאהו בארץ מדבר,    ובתהו ילל ישמן;  
יסבבנהו, יבוננהו--    יצרנהו, כאישון עינו.  
לב,יא כנשר יעיר קנו, על-גוזליו ירחף;    יפרש כנפיו יקחהו, ישאהו על-אברתו.  
לב,יב יהוה, בדד ינחנו;    ואין עמו, אל נכר.  
לב,יג ירכבהו על-במותי במתי ארץ,    ויאכל תנובת שדי;  
וינקהו דבש מסלע,    ושמן מחלמיש צור.  
לב,יד חמאת בקר וחלב צאן,    עם-חלב כרים ואילים  
בני-בשן ועתודים,    עם-חלב, כליות חטה;  
ודם-ענב, תשתה-חמר.    לב,טו וישמן ישרון ויבעט,  
שמנת עבית כשית;    ויטש אלוה עשהו,  
וינבל צור ישעתו.    לב,טז יקנאהו, בזרים;  
בתועבת, יכעיסהו.    לב,יז יזבחו, לשדים לא אלה--  
אלהים, לא ידעום;    חדשים מקרב באו,  
לא שערום אבתיכם.    לב,יח צור ילדך, תשי;  
ותשכח, אל מחללך.    לב,יט וירא יהוה, וינאץ,  
מכעס בניו, ובנתיו.    לב,כ ויאמר, אסתירה פני מהם--  
אראה, מה אחריתם:    כי דור תהפכת המה,  
בנים לא-אמן בם.    לב,כא הם קנאוני בלא-אל,  
כעסוני בהבליהם;    ואני אקניאם בלא-עם,  
בגוי נבל אכעיסם.    לב,כב כי-אש קדחה באפי,  
ותיקד עד-שאול תחתית;    ותאכל ארץ ויבלה,  
ותלהט מוסדי הרים.    לב,כג אספה עלימו, רעות;  
חצי, אכלה-בם.    לב,כד מזי רעב ולחמי רשף,  
וקטב מרירי;    ושן-בהמת, אשלח-בם,  
עם-חמת, זחלי עפר.    לב,כה מחוץ, תשכל-חרב, ומחדרים, אימה; גם-בחור,  
גם-בתולה--יונק, עם-איש שיבה.    לב,כו אמרתי, אפאיהם;  
אשביתה מאנוש, זכרם.    לב,כז לולי, כעס אויב אגור--  
פן-ינכרו, צרימו:    פן-יאמרו ידנו רמה,  
ולא יהוה פעל כל-זאת.    לב,כח כי-גוי אבד עצות, המה;  
ואין בהם, תבונה.    לב,כט לו חכמו, ישכילו זאת;  
יבינו, לאחריתם.    לב,ל איכה ירדף אחד, אלף,  
ושנים, יניסו רבבה:    אם-לא כי-צורם מכרם,  
ויהוה הסגירם.    לב,לא כי לא כצורנו, צורם;  
ואיבינו, פלילים.    לב,לב כי-מגפן סדם גפנם,  
ומשדמת עמרה:    ענבמו, ענבי-רוש--  
אשכלת מררת, למו.    לב,לג חמת תנינם, יינם;  
וראש פתנים, אכזר.    לב,לד הלא-הוא, כמס עמדי;  
חתום, באוצרתי.    לב,לה לי נקם ושלם,  
לעת תמוט רגלם:    כי קרוב יום אידם,  
וחש עתדת למו.    לב,לו כי-ידין יהוה עמו,  
ועל-עבדיו יתנחם:    כי יראה כי-אזלת יד,  
ואפס עצור ועזוב.    לב,לז ואמר, אי אלהימו--  
צור, חסיו בו.    לב,לח אשר חלב זבחימו יאכלו,  
ישתו יין נסיכם;    יקומו, ויעזרכם--  
יהי עליכם, סתרה.    לב,לט ראו עתה, כי אני אני הוא,  
ואין אלהים, עמדי:    אני אמית ואחיה,  
מחצתי ואני ארפא,    ואין מידי, מציל.  
לב,מ כי-אשא אל-שמים, ידי;    ואמרתי, חי אנכי לעלם.  
לב,מא אם-שנותי ברק חרבי,    ותאחז במשפט ידי;  
אשיב נקם לצרי,    ולמשנאי אשלם.  
לב,מב אשכיר חצי מדם,    וחרבי תאכל בשר;  
מדם חלל ושביה,    מראש פרעות אויב.  
לב,מג הרנינו גוים עמו,    כי דם-עבדיו יקום;  
ונקם ישיב לצריו,    וכפר אדמתו עמו.  


לב,מד ויבא משה, וידבר את-כל-דברי השירה-הזאת--באזני העם:  הוא, והושע בן-נון.  לב,מה ויכל משה, לדבר את-כל-הדברים האלה--אל-כל-ישראל.  לב,מו ויאמר אלהם, שימו לבבכם, לכל-הדברים, אשר אנכי מעיד בכם היום:  אשר תצום, את-בניכם, לשמר לעשות, את-כל-דברי התורה הזאת.  לב,מז כי לא-דבר רק הוא, מכם--כי-הוא, חייכם; ובדבר הזה, תאריכו ימים על-האדמה, אשר אתם עברים את-הירדן שמה, לרשתה.  

לב,מח וידבר יהוה אל-משה, בעצם היום הזה לאמר.  לב,מט עלה אל-הר העברים הזה הר-נבו, אשר בארץ מואב, אשר, על-פני ירחו; וראה את-ארץ כנען, אשר אני נתן לבני ישראל לאחזה.  לב,נ ומת, בהר אשר אתה עלה שמה, והאסף, אל-עמיך:  כאשר-מת אהרן אחיך, בהר ההר, ויאסף, אל-עמיו.  לב,נא על אשר מעלתם בי, בתוך בני ישראל, במי-מריבת קדש, מדבר-צן--על אשר לא-קדשתם אותי, בתוך בני ישראל.  לב,נב כי מנגד, תראה את-הארץ; ושמה, לא תבוא--אל-הארץ, אשר-אני נתן לבני ישראל.  

לג,א וזאת הברכה, אשר ברך משה איש האלהים--את-בני ישראל:  לפני, מותו.  לג,ב ויאמר, יהוה מסיני בא וזרח משעיר למו--הופיע מהר פארן, ואתה מרבבת קדש; מימינו, אשדת אש דת למו.  לג,ג אף חבב עמים, כל-קדשיו בידך; והם תכו לרגלך, ישא מדברתיך.  לג,ד תורה צוה-לנו, משה:  מורשה, קהלת יעקב.  לג,ה ויהי בישרון, מלך, בהתאסף ראשי עם, יחד שבטי ישראל.  לג,ו יחי ראובן, ואל-ימת; ויהי מתיו, מספר.  

לג,ז וזאת ליהודה, ויאמר, שמע יהוה קול יהודה, ואל-עמו תביאנו; ידיו רב לו, ועזר מצריו תהיה.  

לג,ח וללוי אמר, תמיך ואוריך לאיש חסידך, אשר נסיתו במסה, תריבהו על-מי מריבה.  לג,ט האמר לאביו ולאמו, לא ראיתיו, ואת-אחיו לא הכיר, ואת-בנו לא ידע:  כי שמרו אמרתך, ובריתך ינצרו.  לג,י יורו משפטיך ליעקב, ותורתך לישראל; ישימו קטורה באפך, וכליל על-מזבחך.  לג,יא ברך יהוה חילו, ופעל ידיו תרצה; מחץ מתנים קמיו ומשנאיו, מן-יקומון.  

לג,יב לבנימן אמר--ידיד יהוה, ישכן לבטח עליו; חפף עליו כל-היום, ובין כתפיו שכן.  

לג,יג וליוסף אמר, מברכת יהוה ארצו, ממגד שמים מטל, ומתהום רבצת תחת.  לג,יד וממגד, תבואת שמש; וממגד, גרש ירחים.  לג,טו ומראש, הררי-קדם; וממגד, גבעות עולם.  לג,טז וממגד, ארץ ומלאה, ורצון שכני, סנה; תבואתה לראש יוסף, ולקדקד נזיר אחיו.  לג,יז בכור שורו הדר לו, וקרני ראם קרניו--בהם עמים ינגח יחדו, אפסי-ארץ; והם רבבות אפרים, והם אלפי מנשה.  

לג,יח ולזבולן אמר, שמח זבולן בצאתך; ויששכר, באהליך.  לג,יט עמים, הר-יקראו--שם, יזבחו זבחי-צדק:  כי שפע ימים יינקו, ושפני טמוני חול.  

לג,כ ולגד אמר, ברוך מרחיב גד:  כלביא שכן, וטרף זרוע אף-קדקד.  לג,כא וירא ראשית לו, כי-שם חלקת מחקק ספון; ויתא, ראשי עם--צדקת יהוה עשה, ומשפטיו עם-ישראל.  

לג,כב ולדן אמר, דן גור אריה; יזנק, מן-הבשן.  לג,כג ולנפתלי אמר--נפתלי שבע רצון, ומלא ברכת יהוה; ים ודרום, ירשה.  

לג,כד ולאשר אמר, ברוך מבנים אשר; יהי רצוי אחיו, וטבל בשמן רגלו.  לג,כה ברזל ונחשת, מנעלך; וכימיך, דבאך.  לג,כו אין כאל, ישרון:  רכב שמים בעזרך, ובגאותו שחקים.  לג,כז מענה אלהי קדם, ומתחת זרעת עולם; ויגרש מפניך אויב, ויאמר השמד.  לג,כח וישכן ישראל בטח בדד עין יעקב, אל-ארץ דגן ותירוש; אף-שמיו, יערפו טל.  לג,כט אשריך ישראל מי כמוך, עם נושע ביהוה, מגן עזרך, ואשר-חרב גאותך; ויכחשו איביך לך, ואתה על-במותימו תדרך.  

לד,א ויעל משה מערבת מואב, אל-הר נבו, ראש הפסגה, אשר על-פני ירחו; ויראהו יהוה את-כל-הארץ את-הגלעד, עד-דן.  לד,ב ואת, כל-נפתלי, ואת-ארץ אפרים, ומנשה; ואת כל-ארץ יהודה, עד הים האחרון.  לד,ג ואת-הנגב, ואת-הככר בקעת ירחו עיר התמרים--עד-צער.  לד,ד ויאמר יהוה אליו, זאת הארץ אשר נשבעתי לאברהם ליצחק וליעקב לאמר, לזרעך, אתננה; הראיתיך בעיניך, ושמה לא תעבר.  לד,ה וימת שם משה עבד-יהוה, בארץ מואב--על-פי יהוה.  לד,ו ויקבר אתו בגי בארץ מואב, מול בית פעור; ולא-ידע איש את-קברתו, עד היום הזה.  לד,ז ומשה, בן-מאה ועשרים שנה--במתו; לא-כהתה עינו, ולא-נס לחה.  לד,ח ויבכו בני ישראל את-משה בערבת מואב, שלשים יום; ויתמו, ימי בכי אבל משה.  לד,ט ויהושע בן-נון, מלא רוח חכמה--כי-סמך משה את-ידיו, עליו; וישמעו אליו בני-ישראל ויעשו, כאשר צוה יהוה את-משה.  לד,י ולא-קם נביא עוד בישראל, כמשה, אשר ידעו יהוה, פנים אל-פנים.  לד,יא לכל-האתת והמופתים, אשר שלחו יהוה, לעשות, בארץ מצרים--לפרעה ולכל-עבדיו, ולכל-ארצו.  לד,יב ולכל היד החזקה, ולכל המורא הגדול, אשר עשה משה, לעיני כל-ישראל.

[יהושע].
א,א ויהי, אחרי מות משה--עבד יהוה; ויאמר יהוה אל-יהושע בן-נון, משרת משה לאמר.  א,ב משה עבדי, מת; ועתה קום עבר את-הירדן הזה, אתה וכל-העם הזה, אל-הארץ, אשר אנכי נתן להם לבני ישראל.  א,ג כל-מקום, אשר תדרך כף-רגלכם בו--לכם נתתיו:  כאשר דברתי, אל-משה.  א,ד מהמדבר והלבנון הזה ועד-הנהר הגדול נהר-פרת, כל ארץ החתים, ועד-הים הגדול, מבוא השמש--יהיה, גבולכם.  א,ה לא-יתיצב איש לפניך, כל ימי חייך:  כאשר הייתי עם-משה אהיה עמך, לא ארפך ולא אעזבך.  א,ו חזק, ואמץ:  כי אתה, תנחיל את-העם הזה, את-הארץ, אשר-נשבעתי לאבותם לתת להם.  א,ז רק חזק ואמץ מאד, לשמר לעשות ככל-התורה--אשר צוך משה עבדי, אל-תסור ממנו ימין ושמאול:  למען תשכיל, בכל אשר תלך.  א,ח לא-ימוש ספר התורה הזה מפיך, והגית בו יומם ולילה, למען תשמר לעשות, ככל-הכתוב בו:  כי-אז תצליח את-דרכך, ואז תשכיל.  א,ט הלוא צויתיך חזק ואמץ, אל-תערץ ואל-תחת:  כי עמך יהוה אלהיך, בכל אשר תלך.  

א,י ויצו יהושע, את-שטרי העם לאמר.  א,יא עברו בקרב המחנה, וצוו את-העם לאמר, הכינו לכם, צידה:  כי בעוד שלשת ימים, אתם עברים את-הירדן הזה, לבוא לרשת את-הארץ, אשר יהוה אלהיכם נתן לכם לרשתה.  

א,יב ולראובני, ולגדי, ולחצי, שבט המנשה--אמר יהושע, לאמר.  א,יג זכור, את-הדבר, אשר צוה אתכם משה עבד-יהוה, לאמר:  יהוה אלהיכם מניח לכם, ונתן לכם את-הארץ הזאת.  א,יד נשיכם טפכם, ומקניכם, ישבו, בארץ אשר נתן לכם משה בעבר הירדן; ואתם תעברו חמשים לפני אחיכם, כל גבורי החיל, ועזרתם, אותם.  א,טו עד אשר-יניח יהוה לאחיכם, ככם, וירשו גם-המה, את-הארץ אשר-יהוה אלהיכם נתן להם; ושבתם לארץ ירשתכם, וירשתם אותה, אשר נתן לכם משה עבד יהוה, בעבר הירדן מזרח השמש.  א,טז ויענו, את-יהושע לאמר:  כל אשר-צויתנו נעשה, ואל-כל-אשר תשלחנו נלך.  א,יז ככל אשר-שמענו אל-משה, כן נשמע אליך:  רק יהיה יהוה אלהיך, עמך, כאשר היה, עם-משה.  א,יח כל-איש אשר-ימרה את-פיך, ולא-ישמע את-דבריך לכל אשר-תצונו--יומת:  רק, חזק ואמץ.  

ב,א וישלח יהושע-בן-נון מן-השטים שנים-אנשים מרגלים, חרש לאמר, לכו ראו את-הארץ, ואת-יריחו; וילכו ויבאו בית-אשה זונה, ושמה רחב--וישכבו-שמה.  ב,ב ויאמר, למלך יריחו לאמר:  הנה אנשים באו הנה הלילה, מבני ישראל--לחפר את-הארץ.  ב,ג וישלח מלך יריחו, אל-רחב לאמר:  הוציאי האנשים הבאים אליך, אשר-באו לביתך--כי לחפר את-כל-הארץ, באו.  ב,ד ותקח האשה את-שני האנשים, ותצפנו; ותאמר כן, באו אלי האנשים, ולא ידעתי, מאין המה.  ב,ה ויהי השער לסגור, בחשך והאנשים יצאו--לא ידעתי, אנה הלכו האנשים; רדפו מהר אחריהם, כי תשיגום.  ב,ו והיא, העלתם הגגה; ותטמנם בפשתי העץ, הערכות לה על-הגג.  ב,ז והאנשים, רדפו אחריהם דרך הירדן, על, המעברות; והשער סגרו--אחרי, כאשר יצאו הרדפים אחריהם.  ב,ח והמה, טרם ישכבון; והיא עלתה עליהם, על-הגג.  ב,ט ותאמר, אל-האנשים--ידעתי, כי-נתן יהוה לכם את-הארץ; וכי-נפלה אימתכם עלינו, וכי נמגו כל-ישבי הארץ מפניכם.  ב,י כי שמענו, את אשר-הוביש יהוה את-מי ים-סוף מפניכם, בצאתכם, ממצרים; ואשר עשיתם לשני מלכי האמרי אשר בעבר הירדן, לסיחן ולעוג--אשר החרמתם, אותם.  ב,יא ונשמע וימס לבבנו, ולא-קמה עוד רוח באיש מפניכם:  כי, יהוה אלהיכם--הוא אלהים בשמים ממעל, ועל-הארץ מתחת.  ב,יב ועתה, השבעו-נא לי ביהוה, כי-עשיתי עמכם, חסד; ועשיתם גם-אתם עם-בית אבי, חסד, ונתתם לי, אות אמת.  ב,יג והחיתם את-אבי ואת-אמי, ואת-אחי ואת-אחותי אחיותי, ואת, כל-אשר להם; והצלתם את-נפשתינו, ממות.  ב,יד ויאמרו לה האנשים, נפשנו תחתיכם למות, אם לא תגידו, את-דברנו זה; והיה, בתת-יהוה לנו את-הארץ, ועשינו עמך, חסד ואמת.  ב,טו ותורדם בחבל, בעד החלון:  כי ביתה בקיר החומה, ובחומה היא יושבת.  ב,טז ותאמר להם ההרה לכו, פן-יפגעו בכם הרדפים; ונחבתם שמה שלשת ימים, עד שוב הרדפים, ואחר, תלכו לדרככם.  ב,יז ויאמרו אליה, האנשים:  נקים אנחנו, משבעתך הזה אשר השבעתנו.  ב,יח הנה אנחנו באים, בארץ; את-תקות חוט השני הזה תקשרי, בחלון אשר הורדתנו בו, ואת-אביך ואת-אמך ואת-אחיך ואת כל-בית אביך, תאספי אליך הביתה.  ב,יט והיה כל אשר-יצא מדלתי ביתך החוצה, דמו בראשו--ואנחנו נקים; וכל אשר יהיה אתך, בבית--דמו בראשנו, אם-יד תהיה-בו.  ב,כ ואם-תגידי, את-דברנו זה--והיינו נקים, משבעתך אשר השבעתנו.  ב,כא ותאמר כדבריכם כן-הוא, ותשלחם וילכו; ותקשר את-תקות השני, בחלון.  ב,כב וילכו, ויבאו ההרה, וישבו שם שלשת ימים, עד-שבו הרדפים; ויבקשו הרדפים בכל-הדרך, ולא מצאו.  ב,כג וישבו שני האנשים, וירדו מההר, ויעברו ויבאו, אל-יהושע בן-נון; ויספרו-לו--את כל-המצאות, אותם.  ב,כד ויאמרו, אל-יהושע, כי-נתן יהוה בידנו, את-כל-הארץ; וגם-נמגו כל-ישבי הארץ, מפנינו.  

ג,א וישכם יהושע בבקר ויסעו מהשטים, ויבאו עד-הירדן--הוא, וכל-בני ישראל; וילנו שם, טרם יעברו.  ג,ב ויהי, מקצה שלשת ימים; ויעברו השטרים, בקרב המחנה.  ג,ג ויצוו, את-העם לאמר, כראתכם את ארון ברית-יהוה אלהיכם, והכהנים הלוים נשאים אתו--ואתם, תסעו ממקומכם, והלכתם, אחריו.  ג,ד אך רחוק יהיה, ביניכם ובניו, כאלפים אמה, במדה:  אל-תקרבו אליו, למען אשר-תדעו את-הדרך אשר תלכו-בה--כי לא עברתם בדרך, מתמול שלשום.  

ג,ה ויאמר יהושע אל-העם, התקדשו:  כי מחר, יעשה יהוה בקרבכם--נפלאות.  ג,ו ויאמר יהושע, אל-הכהנים לאמר, שאו את-ארון הברית, ועברו לפני העם; וישאו את-ארון הברית, וילכו לפני העם.  

ג,ז ויאמר יהוה, אל-יהושע, היום הזה אחל גדלך, בעיני כל-ישראל:  אשר, ידעון, כי כאשר הייתי עם-משה, אהיה עמך.  ג,ח ואתה, תצוה את-הכהנים, נשאי ארון-הברית, לאמר:  כבאכם, עד-קצה מי הירדן, בירדן, תעמדו.  

ג,ט ויאמר יהושע, אל-בני ישראל:  גשו הנה--ושמעו, את-דברי יהוה אלהיכם.  ג,י ויאמר יהושע--בזאת תדעון, כי אל חי בקרבכם; והורש יוריש מפניכם את-הכנעני ואת-החתי ואת-החוי, ואת-הפרזי ואת-הגרגשי, והאמרי, והיבוסי.  ג,יא הנה ארון הברית, אדון כל-הארץ, עבר לפניכם, בירדן.  ג,יב ועתה, קחו לכם שני עשר איש, משבטי, ישראל--איש-אחד איש-אחד, לשבט.  ג,יג והיה כנוח כפות רגלי הכהנים נשאי ארון יהוה אדון כל-הארץ, במי הירדן, מי הירדן יכרתון, המים הירדים מלמעלה; ויעמדו, נד אחד.  ג,יד ויהי, בנסע העם מאהליהם, לעבר, את-הירדן; והכהנים, נשאי הארון הברית--לפני העם.  ג,טו וכבוא נשאי הארון, עד-הירדן, ורגלי הכהנים נשאי הארון, נטבלו בקצה המים; והירדן, מלא על-כל-גדותיו, כל, ימי קציר.  ג,טז ויעמדו המים הירדים מלמעלה קמו נד-אחד, הרחק מאד באדם מאדם העיר אשר מצד צרתן, והירדים על ים הערבה ים-המלח, תמו נכרתו; והעם עברו, נגד יריחו.  ג,יז ויעמדו הכהנים נשאי הארון ברית-יהוה בחרבה, בתוך הירדן--הכן; וכל-ישראל, עברים בחרבה, עד אשר-תמו כל-הגוי, לעבר את-הירדן.  ד,א ויהי כאשר-תמו כל-הגוי, לעבור את-הירדן;  

ויאמר יהוה, אל-יהושע לאמר.  ד,ב קחו לכם מן-העם, שנים עשר אנשים--איש-אחד איש-אחד, משבט.  ד,ג וצוו אותם, לאמר, שאו-לכם מזה מתוך הירדן ממצב רגלי הכהנים, הכין שתים-עשרה אבנים; והעברתם אותם, עמכם, והנחתם אותם, במלון אשר-תלינו בו הלילה.  

ד,ד ויקרא יהושע, אל-שנים העשר איש, אשר הכין, מבני ישראל--איש-אחד איש-אחד, משבט.  ד,ה ויאמר להם, יהושע, עברו לפני ארון יהוה אלהיכם, אל-תוך הירדן; והרימו לכם איש אבן אחת, על-שכמו, למספר, שבטי בני-ישראל.  ד,ו למען, תהיה זאת אות--בקרבכם:  כי-ישאלון בניכם מחר לאמר, מה האבנים האלה לכם.  ד,ז ואמרתם להם, אשר נכרתו מימי הירדן מפני ארון ברית-יהוה--בעברו בירדן, נכרתו מי הירדן; והיו האבנים האלה לזכרון, לבני ישראל--עד-עולם.  ד,ח ויעשו-כן בני-ישראל, כאשר צוה יהושע, וישאו שתי-עשרה אבנים מתוך הירדן כאשר דבר יהוה אל-יהושע, למספר שבטי בני-ישראל; ויעברום עמם אל-המלון, וינחום שם.  ד,ט ושתים עשרה אבנים, הקים יהושע בתוך הירדן--תחת מצב רגלי הכהנים, נשאי ארון הברית; ויהיו שם, עד היום הזה.  ד,י והכהנים נשאי הארון, עמדים בתוך הירדן, עד תם כל-הדבר אשר-צוה יהוה את-יהושע לדבר אל-העם, ככל אשר-צוה משה את-יהושע; וימהרו העם, ויעברו.  ד,יא ויהי כאשר-תם כל-העם, לעבור; ויעבר ארון-יהוה והכהנים, לפני העם.  ד,יב ויעברו בני-ראובן ובני-גד וחצי שבט המנשה, חמשים, לפני, בני ישראל--כאשר דבר אליהם, משה.  ד,יג כארבעים אלף, חלוצי הצבא--עברו לפני יהוה, למלחמה, אל, ערבות יריחו.  

ד,יד ביום ההוא, גדל יהוה את-יהושע, בעיני, כל-ישראל; ויראו אתו, כאשר יראו את-משה כל-ימי חייו.  

ד,טו ויאמר יהוה, אל-יהושע לאמר.  ד,טז צוה, את-הכהנים, נשאי, ארון העדות; ויעלו, מן-הירדן.  ד,יז ויצו יהושע, את-הכהנים לאמר:  עלו, מן-הירדן.  ד,יח ויהי בעלות כעלות הכהנים נשאי ארון ברית-יהוה, מתוך הירדן, נתקו כפות רגלי הכהנים, אל החרבה; וישבו מי-הירדן למקומם, וילכו כתמול-שלשום על-כל-גדותיו.  ד,יט והעם, עלו מן-הירדן, בעשור, לחדש הראשון; ויחנו, בגלגל, בקצה, מזרח יריחו.  ד,כ ואת שתים עשרה האבנים האלה, אשר לקחו מן-הירדן--הקים יהושע, בגלגל.  ד,כא ויאמר אל-בני ישראל, לאמר:  אשר ישאלון בניכם מחר את-אבותם לאמר, מה האבנים האלה.  ד,כב והודעתם, את-בניכם לאמר:  ביבשה עבר ישראל, את-הירדן הזה.  ד,כג אשר-הוביש יהוה אלהיכם את-מי הירדן, מפניכם--עד-עברכם:  כאשר עשה יהוה אלהיכם לים-סוף אשר-הוביש מפנינו, עד-עברנו.  ד,כד למען דעת כל-עמי הארץ, את-יד יהוה, כי חזקה, היא--למען יראתם את-יהוה אלהיכם, כל-הימים.  

ה,א ויהי כשמע כל-מלכי האמרי אשר בעבר הירדן ימה, וכל-מלכי הכנעני אשר על-הים, את אשר-הוביש יהוה את-מי הירדן מפני בני-ישראל, עד-עברנו עברם; וימס לבבם, ולא-היה בם עוד רוח, מפני, בני-ישראל.  

ה,ב בעת ההיא, אמר יהוה אל-יהושע, עשה לך, חרבות צרים; ושוב מל את-בני-ישראל, שנית.  ה,ג ויעש-לו יהושע, חרבות צרים; וימל את-בני ישראל, אל-גבעת הערלות.  ה,ד וזה הדבר, אשר-מל יהושע:  כל-העם היצא ממצרים הזכרים כל אנשי המלחמה, מתו במדבר בדרך, בצאתם, ממצרים.  ה,ה כי-מלים היו, כל-העם היצאים; וכל-העם הילדים במדבר בדרך, בצאתם ממצרים--לא-מלו.  ה,ו כי ארבעים שנה, הלכו בני-ישראל במדבר, עד-תם כל-הגוי אנשי המלחמה היצאים ממצרים, אשר לא-שמעו בקול יהוה:  אשר נשבע יהוה, להם, לבלתי הראותם את-הארץ אשר נשבע יהוה לאבותם לתת לנו, ארץ זבת חלב ודבש.  ה,ז ואת-בניהם הקים תחתם, אתם מל יהושע:  כי-ערלים היו, כי לא-מלו אותם בדרך.  ה,ח ויהי כאשר-תמו כל-הגוי, להמול; וישבו תחתם במחנה, עד חיותם.  

ה,ט ויאמר יהוה, אל-יהושע, היום גלותי את-חרפת מצרים, מעליכם; ויקרא שם המקום ההוא, גלגל, עד, היום הזה.  ה,י ויחנו בני-ישראל, בגלגל; ויעשו את-הפסח בארבעה עשר יום לחדש, בערב--בערבות יריחו.  ה,יא ויאכלו מעבור הארץ, ממחרת הפסח--מצות וקלוי:  בעצם, היום הזה.  ה,יב וישבת המן ממחרת, באכלם מעבור הארץ, ולא-היה עוד לבני ישראל, מן; ויאכלו, מתבואת ארץ כנען, בשנה, ההיא.  

ה,יג ויהי, בהיות יהושע ביריחו, וישא עיניו וירא, והנה-איש עמד לנגדו וחרבו שלופה בידו; וילך יהושע אליו ויאמר לו, הלנו אתה אם-לצרינו.  ה,יד ויאמר לא, כי אני שר-צבא-יהוה--עתה באתי; ויפל יהושע אל-פניו ארצה, וישתחו, ויאמר לו, מה אדני מדבר אל-עבדו.  ה,טו ויאמר שר-צבא יהוה אל-יהושע, של-נעלך מעל רגלך, כי המקום אשר אתה עמד עליו, קדש הוא; ויעש יהושע, כן.  ו,א ויריחו סגרת ומסגרת, מפני בני ישראל:  אין יוצא, ואין בא.  

ו,ב ויאמר יהוה, אל-יהושע, ראה נתתי בידך, את-יריחו ואת-מלכה--גבורי, החיל.  ו,ג וסבתם את-העיר, כל אנשי המלחמה--הקיף את-העיר, פעם אחת; כה תעשה, ששת ימים.  ו,ד ושבעה כהנים ישאו שבעה שופרות היובלים, לפני הארון, וביום השביעי, תסבו את-העיר שבע פעמים; והכהנים, יתקעו בשופרות.  ו,ה והיה במשך בקרן היובל, בשמעכם כשמעכם את-קול השופר, יריעו כל-העם, תרועה גדולה; ונפלה חומת העיר, תחתיה, ועלו העם, איש נגדו.  ו,ו ויקרא יהושע בן-נון, אל-הכהנים, ויאמר אלהם, שאו את-ארון הברית; ושבעה כהנים, ישאו שבעה שופרות יובלים, לפני, ארון יהוה.  ו,ז ויאמרו ויאמר, אל-העם, עברו, וסבו את-העיר; והחלוץ--יעבר, לפני ארון יהוה.  ו,ח ויהי, כאמר יהושע אל-העם, ושבעה הכהנים נשאים שבעה שופרות היובלים לפני יהוה, עברו ותקעו בשופרות; וארון ברית יהוה, הלך אחריהם.  ו,ט והחלוץ הלך--לפני הכהנים, תקעו תקעי השופרות; והמאסף, הלך אחרי הארון, הלוך, ותקוע בשופרות.  ו,י ואת-העם צוה יהושע לאמר, לא תריעו ולא-תשמיעו את-קולכם, ולא-יצא מפיכם, דבר:  עד יום אמרי אליכם, הריעו--והריעתם.  ו,יא ויסב ארון-יהוה את-העיר, הקף פעם אחת; ויבאו, המחנה, וילינו, במחנה.  

ו,יב וישכם יהושע, בבקר; וישאו הכהנים, את-ארון יהוה.  ו,יג ושבעה הכהנים נשאים שבעה שופרות היבלים, לפני ארון יהוה, הלכים הלוך, ותקעו בשופרות; והחלוץ, הלך לפניהם, והמאסף הלך אחרי ארון יהוה, הולך הלוך ותקוע בשופרות.  ו,יד ויסבו את-העיר ביום השני, פעם אחת, וישבו, המחנה; כה עשו, ששת ימים.  ו,טו ויהי ביום השביעי, וישכמו כעלות השחר, ויסבו את-העיר כמשפט הזה, שבע פעמים:  רק ביום ההוא, סבבו את-העיר שבע פעמים.  ו,טז ויהי בפעם השביעית, תקעו הכהנים בשופרות; ויאמר יהושע אל-העם הריעו, כי-נתן יהוה לכם את-העיר.  ו,יז והיתה העיר חרם היא וכל-אשר-בה, ליהוה:  רק רחב הזונה תחיה, היא וכל-אשר אתה בבית--כי החבאתה, את-המלאכים אשר שלחנו.  ו,יח ורק-אתם שמרו מן-החרם, פן-תחרימו ולקחתם מן-החרם; ושמתם את-מחנה ישראל, לחרם, ועכרתם, אותו.  ו,יט וכל כסף וזהב, וכלי נחשת וברזל--קדש הוא, ליהוה:  אוצר יהוה, יבוא.  ו,כ וירע העם, ויתקעו בשפרות; ויהי כשמע העם את-קול השופר, ויריעו העם תרועה גדולה, ותפל החומה תחתיה ויעל העם העירה איש נגדו, וילכדו את-העיר.  ו,כא ויחרימו, את-כל-אשר בעיר, מאיש ועד-אשה, מנער ועד-זקן; ועד שור ושה וחמור, לפי-חרב.  ו,כב ולשנים האנשים המרגלים את-הארץ, אמר יהושע, באו, בית-האשה הזונה; והוציאו משם את-האשה ואת-כל-אשר-לה, כאשר נשבעתם לה.  ו,כג ויבאו הנערים המרגלים, ויציאו את-רחב ואת-אביה ואת-אמה ואת-אחיה ואת-כל-אשר-לה, ואת כל-משפחותיה, הוציאו; ויניחום--מחוץ, למחנה ישראל.  ו,כד והעיר שרפו באש, וכל-אשר-בה:  רק הכסף והזהב, וכלי הנחשת והברזל--נתנו, אוצר בית-יהוה.  ו,כה ואת-רחב הזונה ואת-בית אביה ואת-כל-אשר-לה, החיה יהושע, ותשב בקרב ישראל, עד היום הזה:  כי החביאה את-המלאכים, אשר-שלח יהושע לרגל את-יריחו.  

ו,כו וישבע יהושע, בעת ההיא לאמר:  ארור האיש לפני יהוה, אשר יקום ובנה את-העיר הזאת את-יריחו--בבכרו ייסדנה, ובצעירו יציב דלתיה.  

ו,כז ויהי יהוה, את-יהושע; ויהי שמעו, בכל-הארץ.  ז,א וימעלו בני-ישראל מעל, בחרם; ויקח עכן בן-כרמי בן-זבדי בן-זרח למטה יהודה, מן-החרם, ויחר-אף יהוה, בבני ישראל.  

ז,ב וישלח יהושע אנשים מיריחו, העי אשר עם-בית און מקדם לבית-אל, ויאמר אליהם לאמר, עלו ורגלו את-הארץ; ויעלו, האנשים, וירגלו, את-העי.  ז,ג וישבו אל-יהושע, ויאמרו אליו אל-יעל כל-העם--כאלפים איש או כשלשת אלפים איש, יעלו ויכו את-העי; אל-תיגע-שמה, את-כל-העם, כי מעט, המה.  ז,ד ויעלו מן-העם שמה, כשלשת אלפים איש; וינסו, לפני אנשי העי.  ז,ה ויכו מהם אנשי העי, כשלשים וששה איש, וירדפום לפני השער עד-השברים, ויכום במורד; וימס לבב-העם, ויהי למים.  ז,ו ויקרע יהושע שמלתיו, ויפל על-פניו ארצה לפני ארון יהוה עד-הערב--הוא, וזקני ישראל; ויעלו עפר, על-ראשם.  ז,ז ויאמר יהושע אהה אדני יהוה, למה העברת העביר את-העם הזה את-הירדן, לתת אתנו ביד האמרי, להאבידנו; ולו הואלנו ונשב, בעבר הירדן.  ז,ח בי, אדני:  מה אמר--אחרי אשר הפך ישראל ערף, לפני איביו.  ז,ט וישמעו הכנעני, וכל ישבי הארץ, ונסבו עלינו, והכריתו את-שמנו מן-הארץ; ומה-תעשה, לשמך הגדול.  ז,י ויאמר יהוה אל-יהושע, קם לך; למה זה, אתה נפל על-פניך.  ז,יא חטא, ישראל, וגם עברו את-בריתי, אשר צויתי אותם; וגם לקחו, מן-החרם, וגם גנבו וגם כחשו, וגם שמו בכליהם.  ז,יב ולא יכלו בני ישראל, לקום לפני איביהם--ערף יפנו לפני איביהם, כי היו לחרם; לא אוסיף להיות עמכם, אם-לא תשמידו החרם מקרבכם.  ז,יג קם, קדש את-העם, ואמרת, התקדשו למחר:  כי כה אמר יהוה אלהי ישראל, חרם בקרבך ישראל--לא תוכל לקום לפני איביך, עד-הסירכם החרם מקרבכם.  ז,יד ונקרבתם בבקר, לשבטיכם; והיה השבט אשר-ילכדנו יהוה יקרב למשפחות, והמשפחה אשר-ילכדנה יהוה תקרב לבתים, והבית אשר ילכדנו יהוה, יקרב לגברים.  ז,טו והיה, הנלכד בחרם--ישרף באש, אתו ואת-כל-אשר-לו:  כי עבר את-ברית יהוה, וכי-עשה נבלה בישראל.  ז,טז וישכם יהושע בבקר, ויקרב את-ישראל לשבטיו; וילכד, שבט יהודה.  ז,יז ויקרב, את-משפחת יהודה, וילכד, את משפחת הזרחי; ויקרב את-משפחת הזרחי, לגברים, וילכד, זבדי.  ז,יח ויקרב את-ביתו, לגברים; וילכד, עכן בן-כרמי בן-זבדי בן-זרח--למטה יהודה.  ז,יט ויאמר יהושע אל-עכן, בני שים-נא כבוד ליהוה אלהי ישראל--ותן-לו תודה; והגד-נא לי מה עשית, אל-תכחד ממני.  ז,כ ויען עכן את-יהושע, ויאמר:  אמנה, אנכי חטאתי ליהוה אלהי ישראל, וכזאת וכזאת, עשיתי.  ז,כא ואראה וארא בשלל אדרת שנער אחת טובה ומאתים שקלים כסף, ולשון זהב אחד חמשים שקלים משקלו, ואחמדם, ואקחם; והנם טמונים בארץ בתוך האהלי, והכסף תחתיה.  ז,כב וישלח יהושע מלאכים, וירצו האהלה; והנה טמונה באהלו, והכסף תחתיה.  ז,כג ויקחום, מתוך האהל, ויבאום אל-יהושע, ואל כל-בני ישראל; ויצקם, לפני יהוה.  ז,כד ויקח יהושע את-עכן בן-זרח ואת-הכסף ואת-האדרת ואת-לשון הזהב ואת-בניו ואת-בנתיו ואת-שורו ואת-חמרו ואת-צאנו ואת-אהלו, ואת-כל-אשר-לו, וכל-ישראל, עמו; ויעלו אתם, עמק עכור.  ז,כה ויאמר יהושע מה עכרתנו, יעכרך יהוה ביום הזה; וירגמו אתו כל-ישראל, אבן, וישרפו אתם באש, ויסקלו אתם באבנים.  ז,כו ויקימו עליו גל-אבנים גדול, עד היום הזה, וישב יהוה, מחרון אפו; על-כן קרא שם המקום ההוא, עמק עכור, עד, היום הזה.  

ח,א ויאמר יהוה אל-יהושע, אל-תירא ואל-תחת--קח עמך את כל-עם המלחמה, וקום עלה העי; ראה נתתי בידך, את-מלך העי ואת-עמו, ואת-עירו, ואת-ארצו.  ח,ב ועשית לעי ולמלכה, כאשר עשית ליריחו ולמלכה--רק-שללה ובהמתה, תבזו לכם; שים-לך ארב לעיר, מאחריה.  ח,ג ויקם יהושע וכל-עם המלחמה, לעלות העי; ויבחר יהושע שלשים אלף איש, גבורי החיל, וישלחם, לילה.  ח,ד ויצו אתם לאמר, ראו אתם ארבים לעיר מאחרי העיר--אל-תרחיקו מן-העיר, מאד; והייתם כלכם, נכנים.  ח,ה ואני, וכל-העם אשר אתי, נקרב, אל-העיר; והיה, כי-יצאו לקראתנו כאשר בראשנה, ונסנו, לפניהם.  ח,ו ויצאו אחרינו, עד התיקנו אותם מן-העיר--כי יאמרו, נסים לפנינו כאשר בראשנה; ונסנו, לפניהם.  ח,ז ואתם, תקמו מהאורב, והורשתם, את-העיר; ונתנה יהוה אלהיכם, בידכם.  ח,ח והיה כתפשכם את-העיר, תציתו את-העיר באש--כדבר יהוה, תעשו; ראו, צויתי אתכם.  ח,ט וישלחם יהושע, וילכו אל-המארב, וישבו בין בית-אל ובין העי, מים לעי; וילן יהושע בלילה ההוא, בתוך העם.  ח,י וישכם יהושע בבקר, ויפקד את-העם; ויעל הוא וזקני ישראל, לפני העם--העי.  ח,יא וכל-העם המלחמה אשר אתו, עלו ויגשו, ויבאו, נגד העיר; ויחנו מצפון לעי, והגי בינו ובין-העי.  ח,יב ויקח, כחמשת אלפים איש; וישם אותם ארב, בין בית-אל ובין העי--מים לעיר.  ח,יג וישימו העם את-כל-המחנה, אשר מצפון לעיר, ואת-עקבו, מים לעיר; וילך יהושע בלילה ההוא, בתוך העמק.  ח,יד ויהי כראות מלך-העי, וימהרו וישכימו ויצאו אנשי-העיר לקראת-ישראל למלחמה הוא וכל-עמו למועד--לפני הערבה; והוא לא ידע, כי-ארב לו מאחרי העיר.  ח,טו וינגעו יהושע וכל-ישראל, לפניהם; וינסו, דרך המדבר.  ח,טז ויזעקו, כל-העם אשר בעיר בעי, לרדף, אחריהם; וירדפו אחרי יהושע, וינתקו מן-העיר.  ח,יז ולא-נשאר איש, בעי ובית אל, אשר לא-יצאו, אחרי ישראל; ויעזבו את-העיר פתוחה, וירדפו אחרי ישראל.  

ח,יח ויאמר יהוה אל-יהושע, נטה בכידון אשר-בידך אל-העי--כי בידך, אתננה; ויט יהושע בכידון אשר-בידו, אל-העיר.  ח,יט והאורב קם מהרה ממקומו וירוצו, כנטות ידו, ויבאו העיר, וילכדוה; וימהרו, ויציתו את-העיר באש.  ח,כ ויפנו אנשי העי אחריהם ויראו, והנה עלה עשן העיר השמימה, ולא-היה בהם ידים לנוס, הנה והנה; והעם הנס המדבר, נהפך אל-הרודף.  ח,כא ויהושע וכל-ישראל ראו, כי-לכד הארב את-העיר, וכי עלה, עשן העיר; וישבו, ויכו את-אנשי העי.  ח,כב ואלה יצאו מן-העיר, לקראתם, ויהיו לישראל בתוך, אלה מזה ואלה מזה; ויכו אותם, עד-בלתי השאיר-לו שריד ופליט.  ח,כג ואת-מלך העי, תפשו חי; ויקרבו אתו, אל-יהושע.  ח,כד ויהי ככלות ישראל להרג את-כל-ישבי העי בשדה, במדבר אשר רדפום בו, ויפלו כלם לפי-חרב, עד-תמם; וישבו כל-ישראל העי, ויכו אתה לפי-חרב.  ח,כה ויהי כל-הנפלים ביום ההוא, מאיש ועד-אשה--שנים עשר, אלף:  כל, אנשי העי.  ח,כו ויהושע לא-השיב ידו, אשר נטה בכידון, עד אשר החרים, את כל-ישבי העי.  ח,כז רק הבהמה, ושלל העיר ההיא, בזזו להם, ישראל--כדבר יהוה, אשר צוה את-יהושע.  ח,כח וישרף יהושע, את-העי; וישימה תל-עולם שממה, עד היום הזה.  ח,כט ואת-מלך העי תלה על-העץ, עד-עת הערב; וכבוא השמש צוה יהושע וירידו את-נבלתו מן-העץ, וישליכו אותה אל-פתח שער העיר, ויקימו עליו גל-אבנים גדול, עד היום הזה.  

ח,ל אז יבנה יהושע מזבח, ליהוה אלהי ישראל, בהר, עיבל.  ח,לא כאשר צוה משה עבד-יהוה את-בני ישראל, ככתוב בספר תורת משה--מזבח אבנים שלמות, אשר לא-הניף עליהן ברזל; ויעלו עליו עלות ליהוה, ויזבחו שלמים.  ח,לב ויכתב-שם, על-האבנים--את, משנה תורת משה, אשר כתב, לפני בני ישראל.  ח,לג וכל-ישראל וזקניו ושטרים ושפטיו עמדים מזה ומזה לארון נגד הכהנים הלוים נשאי ארון ברית-יהוה, כגר כאזרח--חציו אל-מול הר-גרזים, והחציו אל-מול הר-עיבל:  כאשר צוה משה עבד-יהוה, לברך את-העם ישראל--בראשנה.  ח,לד ואחרי-כן, קרא את-כל-דברי התורה, הברכה, והקללה--ככל-הכתוב, בספר התורה.  ח,לה לא-היה דבר, מכל אשר-צוה משה--אשר לא-קרא יהושע, נגד כל-קהל ישראל והנשים והטף, והגר, ההלך בקרבם.  ט,א ויהי כשמע כל-המלכים אשר בעבר הירדן בהר ובשפלה, ובכל חוף הים הגדול, אל-מול, הלבנון--החתי, והאמרי, הכנעני הפרזי, החוי והיבוסי.  ט,ב ויתקבצו יחדו, להלחם עם-יהושע ועם-ישראל--פה, אחד.  

ט,ג וישבי גבעון שמעו, את אשר עשה יהושע ליריחו--ולעי.  ט,ד ויעשו גם-המה בערמה, וילכו ויצטירו; ויקחו שקים בלים, לחמוריהם, ונאדות יין בלים, ומבקעים ומצררים.  ט,ה ונעלות בלות ומטלאות ברגליהם, ושלמות בלות עליהם; וכל לחם צידם, יבש היה נקדים.  ט,ו וילכו אל-יהושע אל-המחנה, הגלגל; ויאמרו אליו ואל-איש ישראל, מארץ רחוקה באנו, ועתה, כרתו-לנו ברית.  ט,ז ויאמרו ויאמר איש-ישראל, אל-החוי:  אולי, בקרבי אתה יושב, ואיך, אכרות- אכרת- לך ברית.  ט,ח ויאמרו אל-יהושע, עבדיך אנחנו; ויאמר אליהם יהושע מי אתם, ומאין תבאו.  ט,ט ויאמרו אליו, מארץ רחוקה מאד באו עבדיך, לשם, יהוה אלהיך:  כי-שמענו שמעו, ואת כל-אשר עשה במצרים.  ט,י ואת כל-אשר עשה, לשני מלכי האמרי, אשר, בעבר הירדן--לסיחון מלך חשבון, ולעוג מלך-הבשן אשר בעשתרות.  ט,יא ויאמרו אלינו זקינינו וכל-ישבי ארצנו לאמר, קחו בידכם צידה לדרך, ולכו, לקראתם; ואמרתם אליהם עבדיכם אנחנו, ועתה כרתו-לנו ברית.  ט,יב זה לחמנו, חם הצטידנו אתו מבתינו, ביום צאתנו, ללכת אליכם; ועתה הנה יבש, והיה נקדים.  ט,יג ואלה נאדות היין אשר מלאנו חדשים, והנה התבקעו; ואלה שלמותינו, ונעלינו, בלו, מרב הדרך מאד.  ט,יד ויקחו האנשים, מצידם; ואת-פי יהוה, לא שאלו.  ט,טו ויעש להם יהושע שלום, ויכרת להם ברית לחיותם; וישבעו להם, נשיאי העדה.  ט,טז ויהי, מקצה שלשת ימים, אחרי, אשר-כרתו להם ברית; וישמעו, כי-קרבים הם אליו, ובקרבו, הם ישבים.  ט,יז ויסעו בני-ישראל, ויבאו אל-עריהם--ביום השלישי; ועריהם גבעון והכפירה, ובארות וקרית יערים.  ט,יח ולא הכום, בני ישראל, כי-נשבעו להם נשיאי העדה, ביהוה אלהי ישראל; וילנו כל-העדה, על-הנשיאים.  ט,יט ויאמרו כל-הנשיאים, אל-כל-העדה, אנחנו נשבענו להם, ביהוה אלהי ישראל; ועתה, לא נוכל לנגע בהם.  ט,כ זאת נעשה להם, והחיה אותם; ולא-יהיה עלינו קצף, על-השבועה אשר-נשבענו להם.  ט,כא ויאמרו אליהם הנשיאים, יחיו; ויהיו חטבי עצים ושאבי-מים, לכל-העדה, כאשר דברו להם, הנשיאים.  ט,כב ויקרא להם יהושע, וידבר אליהם לאמר:  למה רמיתם אתנו לאמר, רחוקים אנחנו מכם מאד, ואתם, בקרבנו ישבים.  ט,כג ועתה, ארורים אתם; ולא-יכרת מכם עבד, וחטבי עצים ושאבי-מים--לבית אלהי.  ט,כד ויענו את-יהושע ויאמרו, כי הגד הגד לעבדיך את אשר צוה יהוה אלהיך את-משה עבדו, לתת לכם את-כל-הארץ, ולהשמיד את-כל-ישבי הארץ מפניכם; ונירא מאד לנפשתינו מפניכם, ונעשה את-הדבר הזה.  ט,כה ועתה, הננו בידך:  כטוב וכישר בעיניך לעשות לנו, עשה.  ט,כו ויעש להם, כן; ויצל אותם מיד בני-ישראל, ולא הרגום.  ט,כז ויתנם יהושע ביום ההוא, חטבי עצים ושאבי מים--לעדה; ולמזבח יהוה עד-היום הזה, אל-המקום אשר יבחר.  

י,א ויהי כשמע אדני-צדק מלך ירושלם, כי-לכד יהושע את-העי ויחרימה--כאשר עשה ליריחו ולמלכה, כן-עשה לעי ולמלכה; וכי השלימו ישבי גבעון, את-ישראל, ויהיו, בקרבם.  י,ב וייראו מאד--כי עיר גדולה גבעון, כאחת ערי הממלכה; וכי היא גדולה מן-העי, וכל-אנשיה גברים.  י,ג וישלח אדני-צדק מלך ירושלם, אל-הוהם מלך-חברון ואל-פראם מלך-ירמות ואל-יפיע מלך-לכיש ואל-דביר מלך-עגלון--לאמר.  י,ד עלו-אלי ועזרני, ונכה את-גבעון:  כי-השלימה את-יהושע, ואת-בני ישראל.  י,ה ויאספו ויעלו חמשת מלכי האמרי, מלך ירושלם מלך-חברון מלך-ירמות מלך-לכיש מלך-עגלון--הם, וכל-מחניהם; ויחנו, על-גבעון, וילחמו, עליה.  י,ו וישלחו אנשי גבעון אל-יהושע אל-המחנה הגלגלה לאמר, אל-תרף ידיך מעבדיך:  עלה אלינו מהרה, והושיעה לנו ועזרנו--כי נקבצו אלינו, כל-מלכי האמרי ישבי ההר.  י,ז ויעל יהושע מן-הגלגל, הוא וכל-עם המלחמה עמו, וכל, גבורי החיל.  

י,ח ויאמר יהוה אל-יהושע אל-תירא מהם, כי בידך נתתים:  לא-יעמד איש מהם, בפניך.  י,ט ויבא אליהם יהושע, פתאם:  כל-הלילה, עלה מן-הגלגל.  י,י ויהמם יהוה לפני ישראל, ויכם מכה-גדולה בגבעון; וירדפם, דרך מעלה בית-חורן, ויכם עד-עזקה, ועד-מקדה.  י,יא ויהי בנסם מפני ישראל, הם במורד בית-חורן ויהוה השליך עליהם אבנים גדלות מן-השמים עד-עזקה--וימתו:  רבים, אשר-מתו באבני הברד, מאשר הרגו בני ישראל, בחרב.  

י,יב אז ידבר יהושע, ליהוה, ביום תת יהוה את-האמרי, לפני בני ישראל; ויאמר לעיני ישראל, שמש בגבעון דום, וירח, בעמק אילון.  י,יג וידם השמש וירח עמד, עד-יקם גוי איביו--הלא-היא כתובה, על-ספר הישר; ויעמד השמש בחצי השמים, ולא-אץ לבוא כיום תמים.  י,יד ולא היה כיום ההוא, לפניו ואחריו, לשמע יהוה, בקול איש:  כי יהוה, נלחם לישראל.  

י,טו וישב יהושע וכל-ישראל עמו, אל-המחנה הגלגלה.  י,טז וינסו, חמשת המלכים האלה; ויחבאו במערה, במקדה.  י,יז ויגד, ליהושע לאמר:  נמצאו חמשת המלכים, נחבאים במערה במקדה.  י,יח ויאמר יהושע, גלו אבנים גדלות אל-פי המערה, והפקידו עליה אנשים, לשמרם.  י,יט ואתם, אל-תעמדו--רדפו אחרי איביכם, וזנבתם אותם:  אל-תתנום, לבוא אל-עריהם, כי נתנם יהוה אלהיכם, בידכם.  י,כ ויהי ככלות יהושע ובני ישראל, להכותם מכה גדולה-מאד--עד-תמם; והשרידים שרדו מהם, ויבאו אל-ערי המבצר.  י,כא וישבו כל-העם אל-המחנה אל-יהושע מקדה, בשלום:  לא-חרץ לבני ישראל, לאיש--את-לשנו.  י,כב ויאמר יהושע, פתחו את-פי המערה; והוציאו אלי, את-חמשת המלכים האלה--מן-המערה.  י,כג ויעשו כן--ויציאו אליו את-חמשת המלכים האלה, מן-המערה:  את מלך ירושלם, את-מלך חברון את-מלך ירמות, את-מלך לכיש, את-מלך עגלון.  י,כד ויהי כהוציאם את-המלכים האלה, אל-יהושע, ויקרא יהושע אל-כל-איש ישראל ויאמר אל-קציני אנשי המלחמה ההלכוא אתו, קרבו שימו את-רגליכם על-צוארי המלכים האלה; ויקרבו, וישימו את-רגליהם על-צואריהם.  י,כה ויאמר אליהם יהושע, אל-תיראו ואל-תחתו:  חזקו ואמצו--כי ככה יעשה יהוה לכל-איביכם, אשר אתם נלחמים אותם.  י,כו ויכם יהושע אחרי-כן, וימיתם, ויתלם, על חמשה עצים; ויהיו תלוים על-העצים, עד-הערב.  י,כז ויהי לעת בוא השמש, צוה יהושע וירידום מעל העצים, וישלכם, אל-המערה אשר נחבאו-שם; וישמו אבנים גדלות, על-פי המערה, עד-עצם, היום הזה.  

י,כח ואת-מקדה לכד יהושע ביום ההוא, ויכה לפי-חרב ואת-מלכה--החרם אותם ואת-כל-הנפש אשר-בה, לא השאיר שריד; ויעש למלך מקדה, כאשר עשה למלך יריחו.  

י,כט ויעבר יהושע וכל-ישראל עמו, ממקדה--לבנה; וילחם, עם-לבנה.  י,ל ויתן יהוה גם-אותה ביד ישראל, ואת-מלכה, ויכה לפי-חרב ואת-כל-הנפש אשר-בה, לא-השאיר בה שריד; ויעש למלכה, כאשר עשה למלך יריחו.  

י,לא ויעבר יהושע וכל-ישראל עמו, מלבנה--לכישה; ויחן עליה, וילחם בה.  י,לב ויתן יהוה את-לכיש ביד ישראל, וילכדה ביום השני, ויכה לפי-חרב, ואת-כל-הנפש אשר-בה--ככל אשר-עשה, ללבנה.  

י,לג אז עלה, הרם מלך גזר, לעזר, את-לכיש; ויכהו יהושע ואת-עמו, עד-בלתי השאיר-לו שריד.  י,לד ויעבר יהושע וכל-ישראל עמו, מלכיש--עגלנה; ויחנו עליה, וילחמו עליה.  י,לה וילכדוה ביום ההוא, ויכוה לפי-חרב--ואת כל-הנפש אשר-בה, ביום ההוא החרים:  ככל אשר-עשה, ללכיש.  

י,לו ויעל יהושע וכל-ישראל עמו, מעגלונה--חברונה; וילחמו, עליה.  י,לז וילכדוה ויכוה-לפי-חרב ואת-מלכה ואת-כל-עריה ואת-כל-הנפש אשר-בה, לא-השאיר שריד, ככל אשר-עשה, לעגלון; ויחרם אותה, ואת-כל-הנפש אשר-בה.  

י,לח וישב יהושע וכל-ישראל עמו, דברה; וילחם, עליה.  י,לט וילכדה ואת-מלכה ואת-כל-עריה, ויכום לפי-חרב, ויחרימו את-כל-נפש אשר-בה, לא השאיר שריד:  כאשר עשה לחברון, כן-עשה לדברה ולמלכה, וכאשר עשה ללבנה, ולמלכה.  י,מ ויכה יהושע את-כל-הארץ ההר והנגב והשפלה והאשדות, ואת כל-מלכיהם--לא השאיר, שריד; ואת כל-הנשמה, החרים, כאשר צוה, יהוה אלהי ישראל.  י,מא ויכם יהושע מקדש ברנע, ועד-עזה; ואת כל-ארץ גשן, ועד-גבעון.  י,מב ואת כל-המלכים האלה ואת-ארצם, לכד יהושע פעם אחת:  כי, יהוה אלהי ישראל, נלחם, לישראל.  י,מג וישב יהושע וכל-ישראל עמו, אל-המחנה הגלגלה.  

יא,א ויהי, כשמע יבין מלך-חצור; וישלח, אל-יובב מלך מדון, ואל-מלך שמרון, ואל-מלך אכשף.  יא,ב ואל-המלכים אשר מצפון, בהר ובערבה נגב כנרות--ובשפלה; ובנפות דור, מים.  יא,ג הכנעני ממזרח ומים, והאמרי והחתי והפרזי והיבוסי בהר; והחוי תחת חרמון, בארץ המצפה.  יא,ד ויצאו הם, וכל-מחניהם עמם--עם-רב, כחול אשר על-שפת-הים לרב; וסוס ורכב, רב-מאד.  יא,ה ויועדו, כל המלכים האלה; ויבאו ויחנו יחדו, אל-מי מרום, להלחם, עם-ישראל.  

יא,ו ויאמר יהוה אל-יהושע, אל-תירא מפניהם--כי-מחר כעת הזאת אנכי נתן את-כלם חללים, לפני ישראל; את-סוסיהם תעקר, ואת-מרכבתיהם תשרף באש.  יא,ז ויבא יהושע וכל-עם המלחמה עמו עליהם, על-מי מרום--פתאם; ויפלו, בהם.  יא,ח ויתנם יהוה ביד-ישראל, ויכום, וירדפום עד-צידון רבה ועד משרפות מים, ועד-בקעת מצפה מזרחה; ויכם, עד-בלתי השאיר-להם שריד.  יא,ט ויעש להם יהושע, כאשר אמר-לו יהוה:  את-סוסיהם עקר, ואת-מרכבתיהם שרף באש.  

יא,י וישב יהושע בעת ההיא, וילכד את-חצור, ואת-מלכה, הכה בחרב:  כי-חצור לפנים--היא, ראש כל-הממלכות האלה.  יא,יא ויכו את-כל-הנפש אשר-בה לפי-חרב, החרם--לא נותר, כל-נשמה; ואת-חצור, שרף באש.  יא,יב ואת-כל-ערי המלכים-האלה ואת-כל-מלכיהם לכד יהושע, ויכם לפי-חרב--החרים אותם:  כאשר צוה, משה עבד יהוה.  יא,יג רק כל-הערים, העמדות על-תלם--לא שרפם, ישראל:  זולתי את-חצור לבדה, שרף יהושע.  יא,יד וכל שלל הערים האלה, והבהמה, בזזו להם, בני ישראל:  רק את-כל-האדם הכו לפי-חרב, עד-השמדם אותם--לא השאירו, כל-נשמה.  יא,טו כאשר צוה יהוה את-משה עבדו, כן-צוה משה את-יהושע; וכן, עשה יהושע--לא-הסיר דבר, מכל אשר-צוה יהוה את-משה.  יא,טז ויקח יהושע את-כל-הארץ הזאת, ההר ואת-כל-הנגב ואת כל-ארץ הגשן, ואת-השפלה, ואת-הערבה; ואת-הר ישראל, ושפלתה.  יא,יז מן-ההר החלק, העולה שעיר, ועד-בעל גד בבקעת הלבנון, תחת הר-חרמון; ואת כל-מלכיהם לכד, ויכם וימיתם.  יא,יח ימים רבים, עשה יהושע את-כל-המלכים האלה--מלחמה.  יא,יט לא-היתה עיר, אשר השלימה אל-בני ישראל, בלתי החוי, ישבי גבעון:  את-הכל, לקחו במלחמה.  יא,כ כי מאת יהוה היתה לחזק את-לבם לקראת המלחמה את-ישראל, למען החרימם, לבלתי היות-להם, תחנה:  כי למען השמידם, כאשר צוה יהוה את-משה.  

יא,כא ויבא יהושע בעת ההיא, ויכרת את-הענקים מן-ההר מן-חברון מן-דבר מן-ענב, ומכל הר יהודה, ומכל הר ישראל:  עם-עריהם, החרימם יהושע.  יא,כב לא-נותר ענקים, בארץ בני ישראל:  רק, בעזה בגת ובאשדוד--נשארו.  יא,כג ויקח יהושע את-כל-הארץ, ככל אשר דבר יהוה אל-משה, ויתנה יהושע לנחלה לישראל כמחלקתם, לשבטיהם; והארץ שקטה, ממלחמה.  

יב,א ואלה מלכי הארץ, אשר הכו בני-ישראל וירשו את-ארצם, בעבר הירדן, מזרחה השמש--מנחל ארנון עד-הר חרמון, וכל-הערבה מזרחה.  יב,ב סיחון מלך האמרי, היושב בחשבון--משל מערוער אשר על-שפת-נחל ארנון ותוך הנחל, וחצי הגלעד, ועד יבק הנחל, גבול בני עמון.  יב,ג והערבה עד-ים כנרות מזרחה, ועד ים הערבה ים-המלח מזרחה, דרך, בית הישמות; ומתימן--תחת, אשדות הפסגה.  יב,ד וגבול, עוג מלך הבשן, מיתר, הרפאים--היושב בעשתרות, ובאדרעי.  יב,ה ומשל בהר חרמון ובסלכה, ובכל-הבשן, עד-גבול הגשורי, והמעכתי; וחצי, הגלעד--גבול, סיחון מלך-חשבון.  יב,ו משה עבד-יהוה ובני ישראל, הכום; ויתנה משה עבד-יהוה ירשה, לראובני ולגדי, ולחצי, שבט המנשה.  

יב,ז ואלה מלכי הארץ אשר הכה יהושע ובני ישראל, בעבר הירדן ימה, מבעל גד בבקעת הלבנון, ועד-ההר החלק העלה שעירה; ויתנה יהושע לשבטי ישראל, ירשה--כמחלקתם.  יב,ח בהר ובשפלה, ובערבה ובאשדות, ובמדבר, ובנגב--החתי, האמרי, והכנעני הפרזי, החוי והיבוסי. 

יב,ט מלך יריחו,    אחד;    מלך העי אשר-מצד בית-אל, אחד.  
יב,י מלך ירושלם    אחד,    מלך חברון    אחד.  
יב,יא מלך ירמות    אחד,    מלך לכיש    אחד.  
יב,יב מלך עגלון    אחד,    מלך גזר    אחד.  
יב,יג מלך דבר    אחד,    מלך גדר    אחד.  
יב,יד מלך חרמה    אחד,    מלך ערד    אחד.  
יב,טו מלך לבנה    אחד,    מלך עדלם    אחד.  
יב,טז מלך מקדה    אחד,    מלך בית-אל    אחד.  
יב,יז מלך תפוח    אחד,    מלך חפר    אחד.  
יב,יח מלך אפק    אחד,    מלך לשרון    אחד.  
יב,יט מלך מדון    אחד,    מלך חצור    אחד.  
יב,כ מלך שמרון מראון    אחד,    מלך אכשף    אחד.  
יב,כא מלך תענך    אחד,    מלך מגדו    אחד.  
יב,כב מלך קדש    אחד,    מלך-יקנעם לכרמל    אחד.  
יב,כג מלך דור לנפת דור,    אחד;    מלך-גוים לגלגל,    אחד.  
יב,כד מלך תרצה,    אחד;    כל-מלכים, שלשים    ואחד.  


יג,א ויהושע זקן, בא בימים; ויאמר יהוה אליו, אתה זקנתה באת בימים, והארץ נשארה הרבה-מאד, לרשתה.  יג,ב זאת הארץ, הנשארת:  כל-גלילות הפלשתים, וכל-הגשורי.  יג,ג מן-השיחור אשר על-פני מצרים, ועד גבול עקרון צפונה--לכנעני, תחשב; חמשת סרני פלשתים, העזתי והאשדודי האשקלוני הגתי, והעקרוני, והעוים.  יג,ד מתימן כל-ארץ הכנעני, ומערה אשר לצידנים--עד-אפקה:  עד, גבול האמרי.  יג,ה והארץ הגבלי, וכל-הלבנון מזרח השמש, מבעל גד, תחת הר-חרמון--עד, לבוא חמת.  יג,ו כל-ישבי ההר מן-הלבנון עד-משרפת מים, כל-צידנים--אנכי אורישם, מפני בני ישראל:  רק הפלה לישראל, בנחלה, כאשר, צויתיך.  יג,ז ועתה, חלק את-הארץ הזאת בנחלה--לתשעת השבטים; וחצי, השבט המנשה.  יג,ח עמו, הראובני והגדי, לקחו, נחלתם--אשר נתן להם משה, בעבר הירדן מזרחה, כאשר נתן להם, משה עבד יהוה.  יג,ט מערוער אשר על-שפת-נחל ארנון והעיר אשר בתוך-הנחל, וכל-המישר מידבא--עד-דיבון.  יג,י וכל, ערי סיחון מלך האמרי, אשר מלך, בחשבון--עד-גבול, בני עמון.  יג,יא והגלעד וגבול הגשורי והמעכתי, וכל הר חרמון וכל-הבשן--עד-סלכה.  יג,יב כל-ממלכות עוג בבשן, אשר-מלך בעשתרות ובאדרעי:  הוא נשאר מיתר הרפאים, ויכם משה וירשם.  יג,יג ולא הורישו בני ישראל, את-הגשורי ואת-המעכתי; וישב גשור ומעכת בקרב ישראל, עד היום הזה.  יג,יד רק לשבט הלוי, לא נתן נחלה:  אשי יהוה אלהי ישראל, הוא נחלתו, כאשר, דבר-לו.  

יג,טו ויתן משה, למטה בני-ראובן למשפחתם.  יג,טז ויהי להם הגבול, מערוער אשר על-שפת-נחל ארנון והעיר אשר בתוך-הנחל וכל-המישר--על-מידבא.  יג,יז חשבון וכל-עריה, אשר במישר; דיבן ובמות בעל, ובית בעל מעון.  יג,יח ויהצה וקדמת, ומפעת.  יג,יט וקריתים ושבמה, וצרת השחר בהר העמק.  יג,כ ובית פעור ואשדות הפסגה, ובית הישמות.  יג,כא וכל, ערי המישר, וכל-ממלכות סיחון מלך האמרי, אשר מלך בחשבון:  אשר הכה משה אתו ואת-נשיאי מדין, את-אוי ואת-רקם ואת-צור ואת-חור ואת-רבע, נסיכי סיחון, ישבי הארץ.  יג,כב ואת-בלעם בן-בעור, הקוסם--הרגו בני-ישראל בחרב, אל-חלליהם.  יג,כג ויהי, גבול בני ראובן--הירדן, וגבול:  זאת נחלת בני-ראובן למשפחותם, הערים וחצריהן.  

יג,כד ויתן משה למטה-גד, לבני-גד למשפחתם.  יג,כה ויהי להם, הגבול--יעזר וכל-ערי הגלעד, וחצי ארץ בני עמון:  עד-ערוער, אשר על-פני רבה.  יג,כו ומחשבון עד-רמת המצפה, ובטנים; וממחנים, עד-גבול לדבר.  יג,כז ובעמק בית הרם ובית נמרה וסכות וצפון, יתר ממלכות סיחון מלך חשבון, הירדן, וגבל--עד-קצה ים-כנרת, עבר הירדן מזרחה.  יג,כח זאת נחלת בני-גד, למשפחתם, הערים, וחצריהם.  

יג,כט ויתן משה, לחצי שבט מנשה; ויהי, לחצי מטה בני-מנשה--למשפחותם.  יג,ל ויהי גבולם, ממחנים כל-הבשן כל-ממלכות עוג מלך-הבשן וכל-חות יאיר אשר בבשן--ששים עיר.  יג,לא וחצי הגלעד ועשתרות ואדרעי, ערי ממלכות עוג בבשן, לבני מכיר בן-מנשה, לחצי בני-מכיר למשפחותם.  יג,לב אלה, אשר-נחל משה בערבות מואב, מעבר לירדן יריחו, מזרחה.  

יג,לג ולשבט, הלוי--לא-נתן משה, נחלה:  יהוה אלהי ישראל, הוא נחלתם, כאשר, דבר להם.  

יד,א ואלה אשר-נחלו בני-ישראל, בארץ כנען--אשר נחלו אותם, אלעזר הכהן ויהושע בן-נון, וראשי אבות המטות, לבני ישראל.  יד,ב בגורל, נחלתם, כאשר צוה יהוה ביד-משה, לתשעת המטות וחצי המטה.  יד,ג כי-נתן משה נחלת שני המטות, וחצי המטה, מעבר, לירדן; וללוים--לא-נתן נחלה, בתוכם.  יד,ד כי-היו בני-יוסף שני מטות, מנשה ואפרים; ולא-נתנו חלק ללוים בארץ, כי אם-ערים לשבת, ומגרשיהם, למקניהם ולקנינם.  יד,ה כאשר צוה יהוה את-משה, כן עשו בני ישראל; ויחלקו, את-הארץ.  

יד,ו ויגשו בני-יהודה אל-יהושע, בגלגל, ויאמר אליו, כלב בן-יפנה הקנזי:  אתה ידעת את-הדבר אשר-דבר יהוה אל-משה איש-האלהים, על אדותי ועל אדותיך--בקדש ברנע.  יד,ז בן-ארבעים שנה אנכי, בשלח משה עבד-יהוה אתי מקדש ברנע--לרגל את-הארץ; ואשב אתו דבר, כאשר עם-לבבי.  יד,ח ואחי אשר עלו עמי, המסיו את-לב העם; ואנכי מלאתי, אחרי יהוה אלהי.  יד,ט וישבע משה, ביום ההוא לאמר, אם-לא הארץ אשר דרכה רגלך בה, לך תהיה לנחלה ולבניך עד-עולם:  כי מלאת, אחרי יהוה אלהי.  יד,י ועתה, הנה החיה יהוה אותי כאשר דבר, זה ארבעים וחמש שנה מאז דבר יהוה את-הדבר הזה אל-משה, אשר-הלך ישראל במדבר; ועתה הנה אנכי היום, בן-חמש ושמנים שנה.  יד,יא עודני היום חזק, כאשר ביום שלח אותי משה--ככחי אז, וככחי עתה:  למלחמה, ולצאת ולבוא.  יד,יב ועתה, תנה-לי את-ההר הזה, אשר-דבר יהוה, ביום ההוא:  כי אתה-שמעת ביום ההוא כי-ענקים שם, וערים גדלות בצרות--אולי יהוה אותי והורשתים, כאשר דבר יהוה.  יד,יג ויברכהו, יהושע; ויתן את-חברון לכלב בן-יפנה, לנחלה.  יד,יד על-כן היתה-חברון לכלב בן-יפנה הקנזי, לנחלה, עד, היום הזה--יען, אשר מלא, אחרי, יהוה אלהי ישראל.  יד,טו ושם חברון לפנים קרית ארבע, האדם הגדול בענקים הוא; והארץ שקטה, ממלחמה.  

טו,א ויהי הגורל, למטה בני יהודה--למשפחתם:  אל-גבול אדום מדבר-צן נגבה, מקצה תימן.  טו,ב ויהי להם גבול נגב, מקצה ים המלח, מן-הלשן, הפנה נגבה.  טו,ג ויצא אל-מנגב למעלה עקרבים, ועבר צנה, ועלה מנגב, לקדש ברנע; ועבר חצרון ועלה אדרה, ונסב הקרקעה.  טו,ד ועבר עצמונה, ויצא נחל מצרים, והיה והיו תצאות הגבול, ימה; זה-יהיה לכם, גבול נגב.  טו,ה וגבול קדמה ים המלח, עד-קצה הירדן; וגבול לפאת צפונה, מלשון הים, מקצה, הירדן.  טו,ו ועלה הגבול, בית חגלה, ועבר, מצפון לבית הערבה; ועלה הגבול, אבן בהן בן-ראובן.  טו,ז ועלה הגבול דברה, מעמק עכור, וצפונה פנה אל-הגלגל אשר-נכח למעלה אדמים, אשר מנגב לנחל; ועבר הגבול אל-מי-עין שמש, והיו תצאתיו אל-עין רגל.  טו,ח ועלה הגבול גי בן-הנם, אל-כתף היבוסי מנגב--היא, ירושלם; ועלה הגבול אל-ראש ההר, אשר על-פני גי-הנם ימה, אשר בקצה עמק-רפאים, צפונה.  טו,ט ותאר הגבול מראש ההר, אל-מעין מי נפתוח, ויצא, אל-ערי הר-עפרון; ותאר הגבול בעלה, היא קרית יערים.  טו,י ונסב הגבול מבעלה ימה, אל-הר שעיר, ועבר אל-כתף הר-יערים מצפונה, היא כסלון; וירד בית-שמש, ועבר תמנה.  טו,יא ויצא הגבול אל-כתף עקרון, צפונה, ותאר הגבול שכרונה, ועבר הר-הבעלה ויצא יבנאל; והיו תצאות הגבול, ימה.  טו,יב וגבול ים, הימה הגדול וגבול; זה גבול בני-יהודה, סביב--למשפחתם.  טו,יג ולכלב בן-יפנה, נתן חלק בתוך בני-יהודה, אל-פי יהוה, ליהושע--את-קרית ארבע אבי הענק, היא חברון.  טו,יד וירש משם כלב, את-שלושה בני הענק--את-ששי ואת-אחימן ואת-תלמי, ילידי הענק.  טו,טו ויעל משם, אל-ישבי דבר; ושם-דבר לפנים, קרית-ספר.  טו,טז ויאמר כלב, אשר-יכה את-קרית-ספר ולכדה--ונתתי לו את-עכסה בתי, לאשה.  טו,יז וילכדה עתניאל בן-קנז, אחי כלב; ויתן-לו את-עכסה בתו, לאשה.  טו,יח ויהי בבואה, ותסיתהו לשאול מאת-אביה שדה, ותצנח, מעל החמור; ויאמר-לה כלב, מה-לך.  טו,יט ותאמר תנה-לי ברכה, כי ארץ הנגב נתתני, ונתתה לי, גלת מים; ויתן-לה, את גלת עליות, ואת, גלת תחתיות.  

טו,כ זאת, נחלת מטה בני-יהודה--למשפחתם.  טו,כא ויהיו הערים, מקצה למטה בני-יהודה, אל-גבול אדום, בנגבה--קבצאל ועדר, ויגור.  טו,כב וקינה ודימונה, ועדעדה.  טו,כג וקדש וחצור, ויתנן.  טו,כד זיף וטלם, ובעלות.  טו,כה וחצור חדתה וקריות, חצרון היא חצור.  טו,כו אמם ושמע, ומולדה.  טו,כז וחצר גדה וחשמון, ובית פלט.  טו,כח וחצר שועל ובאר שבע, ובזיותיה.  טו,כט בעלה ועיים, ועצם.  טו,ל ואלתולד וכסיל, וחרמה.  טו,לא וצקלג ומדמנה, וסנסנה.  טו,לב ולבאות ושלחים, ועין ורמון:  כל-ערים עשרים ותשע, וחצריהן.  

טו,לג בשפלה--אשתאול וצרעה, ואשנה.  טו,לד וזנוח ועין גנים, תפוח והעינם.  טו,לה ירמות, ועדלם, שוכה, ועזקה.  טו,לו ושערים, ועדיתים, והגדרה, וגדרתים:  ערים ארבע-עשרה, וחצריהן.  

טו,לז צנן וחדשה, ומגדל-גד.  טו,לח ודלען והמצפה, ויקתאל.  טו,לט לכיש ובצקת, ועגלון.  טו,מ וכבון ולחמס, וכתליש.  טו,מא וגדרות, בית-דגון ונעמה ומקדה:  ערים שש-עשרה, וחצריהן.  

טו,מב לבנה ועתר, ועשן.  טו,מג ויפתח ואשנה, ונציב.  טו,מד וקעילה ואכזיב, ומראשה:  ערים תשע, וחצריהן.  

טו,מה עקרון ובנתיה, וחצריה.  טו,מו מעקרון, וימה:  כל אשר-על-יד אשדוד, וחצריהן.  

טו,מז אשדוד בנותיה וחצריה, עזה בנותיה וחצריה--עד-נחל מצרים; והים הגבול הגדול, וגבול.  

טו,מח ובהר--שמיר ויתיר, ושוכה.  טו,מט ודנה וקרית-סנה, היא דבר.  

טו,נ וענב ואשתמה, וענים.  טו,נא וגשן וחלן, וגלה:  ערים אחת-עשרה, וחצריהן.  

טו,נב ארב ורומה, ואשען.  טו,נג וינים וינום ובית-תפוח, ואפקה.  טו,נד וחמטה, וקרית ארבע היא חברון--וציער:  ערים תשע, וחצריהן.  

טו,נה מעון כרמל, וזיף ויוטה.  טו,נו ויזרעאל ויקדעם, וזנוח.  טו,נז הקין, גבעה ותמנה:  ערים עשר, וחצריהן.  

טו,נח חלחול בית-צור, וגדור.  טו,נט ומערת ובית-ענות, ואלתקן:  ערים שש, וחצריהן.  

טו,ס קרית-בעל, היא קרית יערים--והרבה:  ערים שתים, וחצריהן.  

טו,סא במדבר--בית, הערבה, מדין, וסככה.  טו,סב והנבשן ועיר-המלח, ועין גדי:  ערים שש, וחצריהן.  טו,סג ואת-היבוסי יושבי ירושלם, לא-יוכלו יכלו בני-יהודה להורישם; וישב היבוסי את-בני יהודה, בירושלם, עד, היום הזה.  

טז,א ויצא הגורל לבני יוסף, מירדן יריחו, למי יריחו, מזרחה; המדבר, עלה מיריחו בהר--בית-אל.  טז,ב ויצא מבית-אל, לוזה; ועבר אל-גבול הארכי, עטרות.  טז,ג וירד-ימה אל-גבול היפלטי, עד גבול בית-חורן תחתון--ועד-גזר; והיו תצאתו, ימה.  טז,ד וינחלו בני-יוסף, מנשה ואפרים.  טז,ה ויהי גבול בני-אפרים, למשפחתם; ויהי גבול נחלתם, מזרחה, עטרות אדר, עד-בית חורן עליון.  טז,ו ויצא הגבול הימה, המכמתת מצפון, ונסב הגבול מזרחה, תאנת שלה; ועבר אותו, ממזרח ינוחה.  טז,ז וירד מינוחה, עטרות ונערתה; ופגע, ביריחו, ויצא, הירדן.  טז,ח מתפוח ילך הגבול ימה, נחל קנה, והיו תצאתיו, הימה; זאת, נחלת מטה בני-אפרים--למשפחתם.  טז,ט והערים, המבדלות לבני אפרים, בתוך, נחלת בני-מנשה--כל-הערים, וחצריהן.  טז,י ולא הורישו, את-הכנעני היושב בגזר; וישב הכנעני בקרב אפרים, עד-היום הזה, ויהי, למס-עבד.  

יז,א ויהי הגורל למטה מנשה, כי-הוא בכור יוסף--למכיר בכור מנשה אבי הגלעד, כי הוא היה איש מלחמה, ויהי-לו, הגלעד והבשן.  יז,ב ויהי לבני מנשה הנותרים, למשפחתם--לבני אביעזר ולבני-חלק ולבני אשריאל ולבני-שכם, ולבני-חפר ולבני שמידע; אלה בני מנשה בן-יוסף, הזכרים--למשפחתם.  יז,ג ולצלפחד בן-חפר בן-גלעד בן-מכיר בן-מנשה, לא-היו לו בנים--כי אם-בנות; ואלה, שמות בנתיו--מחלה ונעה, חגלה מלכה ותרצה.  יז,ד ותקרבנה לפני אלעזר הכהן ולפני יהושע בן-נון, ולפני הנשיאים לאמר, יהוה צוה את-משה, לתת-לנו נחלה בתוך אחינו; ויתן להם אל-פי יהוה, נחלה, בתוך, אחי אביהן.  יז,ה ויפלו חבלי-מנשה, עשרה--לבד מארץ הגלעד, והבשן, אשר, מעבר לירדן.  יז,ו כי בנות מנשה, נחלו נחלה בתוך בניו; וארץ, הגלעד, היתה, לבני-מנשה הנותרים.  יז,ז ויהי גבול-מנשה, מאשר, המכמתת, אשר על-פני שכם; והלך הגבול אל-הימין, אל-ישבי עין תפוח.  יז,ח למנשה, היתה ארץ תפוח; ותפוח אל-גבול מנשה, לבני אפרים.  יז,ט וירד הגבול נחל קנה נגבה לנחל, ערים האלה לאפרים, בתוך, ערי מנשה; וגבול מנשה מצפון לנחל, ויהי תצאתיו הימה.  יז,י נגבה לאפרים, וצפונה למנשה, ויהי הים, גבולו; ובאשר יפגעון מצפון, וביששכר ממזרח.  יז,יא ויהי למנשה ביששכר ובאשר, בית-שאן ובנותיה ויבלעם ובנותיה ואת-ישבי דאר ובנותיה וישבי עין-דר ובנותיה, וישבי תענך ובנתיה, וישבי מגדו ובנותיה--שלשת, הנפת.  יז,יב ולא יכלו בני מנשה, להוריש את-הערים האלה; ויואל, הכנעני, לשבת, בארץ הזאת.  יז,יג ויהי, כי חזקו בני ישראל, ויתנו את-הכנעני, למס; והורש, לא הורישו.  

יז,יד וידברו בני יוסף, את-יהושע לאמר:  מדוע נתתה לי נחלה, גורל אחד וחבל אחד, ואני עם-רב, עד אשר-עד-כה ברכני יהוה.  יז,טו ויאמר אליהם יהושע, אם-עם-רב אתה עלה לך היערה, ובראת לך שם, בארץ הפרזי והרפאים:  כי-אץ לך, הר-אפרים.  יז,טז ויאמרו בני יוסף, לא-ימצא לנו ההר; ורכב ברזל, בכל-הכנעני הישב בארץ-העמק, לאשר בבית-שאן ובנותיה, ולאשר בעמק יזרעאל.  יז,יז ויאמר יהושע אל-בית יוסף, לאפרים ולמנשה לאמר:  עם-רב אתה, וכח גדול לך--לא-יהיה לך, גורל אחד.  יז,יח כי הר יהיה-לך, כי-יער הוא, ובראתו, והיה לך תצאתיו:  כי-תוריש את-הכנעני, כי רכב ברזל לו--כי חזק, הוא.  

יח,א ויקהלו כל-עדת בני-ישראל, שלה, וישכינו שם, את-אהל מועד; והארץ נכבשה, לפניהם.  יח,ב ויותרו בבני ישראל, אשר לא-חלקו את-נחלתם--שבעה, שבטים.  יח,ג ויאמר יהושע, אל-בני ישראל:  עד-אנה, אתם מתרפים, לבוא לרשת את-הארץ, אשר נתן לכם יהוה אלהי אבותיכם.  יח,ד הבו לכם שלשה אנשים, לשבט; ואשלחם, ויקמו ויתהלכו בארץ ויכתבו אותה לפי נחלתם--ויבאו אלי.  יח,ה והתחלקו אתה, לשבעה חלקים:  יהודה יעמד על-גבולו, מנגב, ובית יוסף יעמדו על-גבולם, מצפון.  יח,ו ואתם תכתבו את-הארץ, שבעה חלקים, והבאתם אלי, הנה; ויריתי לכם גורל פה, לפני יהוה אלהינו.  יח,ז כי אין-חלק ללוים בקרבכם, כי-כהנת יהוה נחלתו; וגד וראובן וחצי שבט המנשה לקחו נחלתם, מעבר לירדן מזרחה, אשר נתן להם, משה עבד יהוה.  יח,ח ויקמו האנשים, וילכו; ויצו יהושע את-ההלכים לכתב את-הארץ לאמר, לכו והתהלכו בארץ וכתבו אותה ושובו אלי, ופה אשליך לכם גורל לפני יהוה, בשלה.  יח,ט וילכו האנשים ויעברו בארץ, ויכתבוה לערים לשבעה חלקים על-ספר; ויבאו אל-יהושע אל-המחנה, שלה.  יח,י וישלך להם יהושע גורל בשלה, לפני יהוה; ויחלק-שם יהושע את-הארץ לבני ישראל, כמחלקתם.  

יח,יא ויעל, גורל מטה בני-בנימן--למשפחתם; ויצא, גבול גורלם, בין בני יהודה, ובין בני יוסף.  יח,יב ויהי להם הגבול לפאת צפונה, מן-הירדן; ועלה הגבול אל-כתף יריחו מצפון, ועלה בהר ימה, והיה והיו תצאתיו, מדברה בית און.  יח,יג ועבר משם הגבול לוזה, אל-כתף לוזה נגבה--היא, בית-אל; וירד הגבול, עטרות אדר, על-ההר, אשר מנגב לבית-חרון תחתון.  יח,יד ותאר הגבול ונסב לפאת-ים נגבה, מן-ההר אשר על-פני בית-חרון נגבה, והיה והיו תצאתיו אל-קרית-בעל היא קרית יערים, עיר בני יהודה; זאת, פאת-ים.  יח,טו ופאת-נגבה, מקצה קרית יערים; ויצא הגבול, ימה, ויצא, אל-מעין מי נפתוח.  יח,טז וירד הגבול אל-קצה ההר, אשר על-פני גי בן-הנם, אשר בעמק רפאים, צפונה; וירד גי הנם אל-כתף היבוסי, נגבה, וירד, עין רגל.  יח,יז ותאר מצפון, ויצא עין שמש, ויצא אל-גלילות, אשר-נכח מעלה אדמים; וירד, אבן בהן בן-ראובן.  יח,יח ועבר אל-כתף מול-הערבה, צפונה; וירד, הערבתה.  יח,יט ועבר הגבול אל-כתף בית-חגלה, צפונה, והיה והיו תצאותיו תצאות הגבול אל-לשון ים-המלח צפונה, אל-קצה הירדן נגבה; זה, גבול נגב.  יח,כ והירדן יגבל-אתו, לפאת-קדמה:  זאת נחלת בני בנימן לגבולתיה, סביב--למשפחתם.  

יח,כא והיו הערים, למטה בני בנימן--למשפחותיהם:  יריחו ובית-חגלה, ועמק קציץ.  יח,כב ובית הערבה וצמרים, ובית-אל.  יח,כג והעוים והפרה, ועפרה.  יח,כד וכפר העמני העמנה והעפני, וגבע:  ערים שתים-עשרה, וחצריהן.  יח,כה גבעון והרמה, ובארות.  יח,כו והמצפה והכפירה, והמצה.  יח,כז ורקם וירפאל, ותראלה.  יח,כח וצלע האלף והיבוסי היא ירושלם, גבעת קרית--ערים ארבע-עשרה, וחצריהן:  זאת נחלת בני-בנימן, למשפחתם.  

יט,א ויצא הגורל השני, לשמעון--למטה בני-שמעון, למשפחותם; ויהי, נחלתם, בתוך, נחלת בני-יהודה.  יט,ב ויהי להם, בנחלתם--באר-שבע ושבע, ומולדה.  יט,ג וחצר שועל ובלה, ועצם.  יט,ד ואלתולד ובתול, וחרמה.  יט,ה וצקלג ובית-המרכבות, וחצר סוסה.  יט,ו ובית לבאות, ושרוחן:  ערים שלש-עשרה, וחצריהן.  יט,ז עין רמון, ועתר ועשן:  ערים ארבע, וחצריהן.  יט,ח וכל-החצרים, אשר סביבות הערים האלה, עד-בעלת באר, ראמת נגב:  זאת, נחלת מטה בני-שמעון--למשפחתם.  יט,ט מחבל בני יהודה, נחלת בני שמעון:  כי-היה חלק בני-יהודה, רב מהם, וינחלו בני-שמעון, בתוך נחלתם.  

יט,י ויעל הגורל השלישי, לבני זבולן למשפחתם; ויהי גבול נחלתם, עד-שריד.  יט,יא ועלה גבולם לימה ומרעלה, ופגע בדבשת; ופגע, אל-הנחל, אשר, על-פני יקנעם.  יט,יב ושב משריד, קדמה מזרח השמש, על-גבול כסלת, תבר; ויצא אל-הדברת, ועלה יפיע.  יט,יג ומשם עבר קדמה מזרחה, גתה חפר עתה קצין; ויצא רמון המתאר, הנעה.  יט,יד ונסב אתו הגבול, מצפון חנתן; והיו, תצאתיו, גי, יפתח-אל.  יט,טו וקטת ונהלל ושמרון, וידאלה ובית לחם:  ערים שתים-עשרה, וחצריהן.  יט,טז זאת נחלת בני-זבולן, למשפחותם--הערים האלה, וחצריהן.  

יט,יז ליששכר--יצא, הגורל הרביעי:  לבני יששכר, למשפחותם.  יט,יח ויהי, גבולם--יזרעאלה והכסולת, ושונם.  יט,יט וחפרים ושיאן, ואנחרת.  יט,כ והרבית וקשיון, ואבץ.  יט,כא ורמת ועין-גנים ועין חדה, ובית פצץ.  יט,כב ופגע הגבול בתבור ושחצומה ושחצימה ובית שמש, והיו תצאות גבולם הירדן:  ערים שש-עשרה, וחצריהן.  יט,כג זאת, נחלת מטה בני-יששכר--למשפחתם:  הערים, וחצריהן.  

יט,כד ויצא הגורל החמישי, למטה בני-אשר למשפחותם.  יט,כה ויהי, גבולם--חלקת וחלי, ובטן ואכשף.  יט,כו ואלמלך ועמעד, ומשאל; ופגע בכרמל הימה, ובשיחור לבנת.  יט,כז ושב מזרח השמש, בית דגן, ופגע בזבלון ובגי יפתח-אל צפונה בית העמק, ונעיאל; ויצא אל-כבול, משמאל.  יט,כח ועברן ורחב, וחמון וקנה, עד, צידון רבה.  יט,כט ושב הגבול הרמה, ועד-עיר מבצר-צר; ושב הגבול חסה, ויהיו והיו תצאתיו הימה מחבל אכזיבה.  יט,ל ועמה ואפק, ורחב:  ערים עשרים ושתים, וחצריהן.  יט,לא זאת, נחלת מטה בני-אשר--למשפחתם:  הערים האלה, וחצריהן.  

יט,לב לבני נפתלי, יצא הגורל הששי--לבני נפתלי, למשפחתם.  יט,לג ויהי גבולם, מחלף מאלון בצעננים ואדמי הנקב ויבנאל--עד-לקום; ויהי תצאתיו, הירדן.  יט,לד ושב הגבול ימה אזנות תבור, ויצא משם חוקקה; ופגע בזבלון מנגב, ובאשר פגע מים, וביהודה, הירדן מזרח השמש.  יט,לה וערי, מבצר--הצדים צר, וחמת רקת וכנרת.  יט,לו ואדמה והרמה, וחצור.  יט,לז וקדש ואדרעי, ועין חצור.  יט,לח ויראון, ומגדל-אל, חרם ובית-ענת, ובית שמש:  ערים תשע-עשרה, וחצריהן.  יט,לט זאת, נחלת מטה בני-נפתלי--למשפחתם:  הערים, וחצריהן.  

יט,מ למטה בני-דן, למשפחתם, יצא, הגורל השביעי.  יט,מא ויהי, גבול נחלתם--צרעה ואשתאול, ועיר שמש.  יט,מב ושעלבין ואילון, ויתלה.  יט,מג ואילון ותמנתה, ועקרון.  יט,מד ואלתקה וגבתון, ובעלת.  יט,מה ויהד ובני-ברק, וגת-רמון.  יט,מו ומי הירקון, והרקון; עם-הגבול, מול יפו.  יט,מז ויצא גבול-בני-דן, מהם; ויעלו בני-דן וילחמו עם-לשם וילכדו אותה ויכו אותה לפי-חרב, וירשו אותה וישבו בה, ויקראו ללשם דן, כשם דן אביהם.  יט,מח זאת, נחלת מטה בני-דן--למשפחתם:  הערים האלה, וחצריהן.  

יט,מט ויכלו לנחל-את-הארץ, לגבולתיה; ויתנו בני-ישראל נחלה ליהושע בן-נון, בתוכם.  יט,נ על-פי יהוה נתנו לו, את-העיר אשר שאל--את-תמנת-סרח, בהר אפרים; ויבנה את-העיר, וישב בה.  יט,נא אלה הנחלת אשר נחלו אלעזר הכהן ויהושע בן-נון וראשי האבות למטות בני-ישראל בגורל בשלה, לפני יהוה--פתח, אהל מועד; ויכלו, מחלק את-הארץ.  

כ,א וידבר יהוה, אל-יהושע לאמר.  כ,ב דבר אל-בני ישראל, לאמר:  תנו לכם את-ערי המקלט, אשר-דברתי אליכם ביד-משה.  כ,ג לנוס שמה רוצח, מכה-נפש בשגגה בבלי-דעת; והיו לכם למקלט, מגאל הדם.  כ,ד ונס אל-אחת מהערים האלה, ועמד פתח שער העיר, ודבר באזני זקני העיר-ההיא, את-דבריו; ואספו אתו העירה אליהם, ונתנו-לו מקום וישב עמם.  כ,ה וכי ירדף גאל הדם, אחריו, ולא-יסגרו את-הרצח, בידו:  כי בבלי-דעת הכה את-רעהו, ולא-שנא הוא לו מתמול שלשום.  כ,ו וישב בעיר ההיא, עד-עמדו לפני העדה למשפט, עד-מות הכהן הגדול, אשר יהיה בימים ההם; אז ישוב הרוצח, ובא אל-עירו ואל-ביתו--אל-העיר, אשר-נס משם.  כ,ז ויקדשו את-קדש בגליל, בהר נפתלי, ואת-שכם, בהר אפרים; ואת-קרית ארבע היא חברון, בהר יהודה.  כ,ח ומעבר לירדן יריחו, מזרחה, נתנו את-בצר במדבר במישר, ממטה ראובן; ואת-ראמת בגלעד ממטה-גד, ואת-גלון גולן בבשן ממטה מנשה.  כ,ט אלה היו ערי המועדה לכל בני ישראל, ולגר הגר בתוכם, לנוס שמה, כל-מכה-נפש בשגגה; ולא ימות, ביד גאל הדם, עד-עמדו, לפני העדה.  

כא,א ויגשו, ראשי אבות הלוים, אל-אלעזר הכהן, ואל-יהושע בן-נון; ואל-ראשי אבות המטות, לבני ישראל.  כא,ב וידברו אליהם בשלה, בארץ כנען לאמר, יהוה צוה ביד-משה, לתת-לנו ערים לשבת; ומגרשיהן, לבהמתנו.  

כא,ג ויתנו בני-ישראל ללוים מנחלתם, אל-פי יהוה, את-הערים האלה, ואת-מגרשיהן.  כא,ד ויצא הגורל, למשפחת הקהתי; ויהי לבני אהרן הכהן מן-הלוים, ממטה יהודה וממטה השמעני וממטה בנימן בגורל--ערים, שלש עשרה.  

כא,ה ולבני קהת הנותרים, ממשפחת מטה-אפרים וממטה-דן ומחצי מטה מנשה בגורל--ערים עשר.  

כא,ו ולבני גרשון, ממשפחות מטה-יששכר וממטה-אשר וממטה נפתלי ומחצי מטה מנשה בבשן בגורל--ערים, שלש עשרה.  

כא,ז לבני מררי למשפחתם, ממטה ראובן וממטה-גד וממטה זבולן--ערים, שתים עשרה.  

כא,ח ויתנו בני-ישראל ללוים, את-הערים האלה ואת-מגרשיהן, כאשר צוה יהוה ביד-משה, בגורל.  

כא,ט ויתנו, ממטה בני יהודה, וממטה, בני שמעון--את הערים האלה, אשר-יקרא אתהן בשם.  כא,י ויהי לבני אהרן, ממשפחות הקהתי מבני לוי:  כי להם היה הגורל, ראישנה.  כא,יא ויתנו להם את-קרית ארבע אבי הענוק, היא חברון--בהר יהודה; ואת-מגרשה, סביבתיה.  כא,יב ואת-שדה העיר, ואת-חצריה, נתנו לכלב בן-יפנה, באחזתו.  

כא,יג ולבני אהרן הכהן, נתנו את-עיר מקלט הרצח--את-חברון, ואת-מגרשה; ואת-לבנה, ואת-מגרשה.  כא,יד ואת-יתר, ואת-מגרשה, ואת-אשתמע, ואת-מגרשה.  כא,טו ואת-חלן, ואת-מגרשה, ואת-דבר, ואת-מגרשה.  כא,טז ואת-עין ואת-מגרשה, ואת-יטה ואת-מגרשה, את-בית שמש, ואת-מגרשה:  ערים תשע--מאת, שני השבטים האלה.  

כא,יז וממטה בנימין, את-גבעון ואת-מגרשה, את-גבע, ואת-מגרשה.  כא,יח את-ענתות, ואת-מגרשה, ואת-עלמון, ואת-מגרשה:  ערים, ארבע.  כא,יט כל-ערי בני-אהרן, הכהנים--שלש-עשרה ערים, ומגרשיהן.  

כא,כ ולמשפחות בני-קהת הלוים, הנותרים מבני קהת; ויהי ערי גורלם, ממטה אפרים.  כא,כא ויתנו להם את-עיר מקלט הרצח, את-שכם ואת-מגרשה--בהר אפרים; ואת-גזר, ואת-מגרשה.  כא,כב ואת-קבצים, ואת-מגרשה, ואת-בית חורן, ואת-מגרשה:  ערים, ארבע.  

כא,כג וממטה-דן--את-אלתקא, ואת-מגרשה; את-גבתון, ואת-מגרשה.  כא,כד את-אילון, ואת-מגרשה, את-גת-רמון, ואת-מגרשה:  ערים, ארבע.  כא,כה וממחצית, מטה מנשה--את-תענך ואת-מגרשה, ואת-גת רמון ואת-מגרשה:  ערים, שתים.  כא,כו כל-ערים עשר, ומגרשיהן, למשפחות בני-קהת, הנותרים.  

כא,כז ולבני גרשון, ממשפחת הלוים--מחצי מטה מנשה את-עיר מקלט הרצח, את-גלון גולן בבשן ואת-מגרשה ואת-בעשתרה ואת-מגרשה:  ערים, שתים.  

כא,כח וממטה יששכר, את-קשיון ואת-מגרשה; את-דברת, ואת-מגרשה.  כא,כט את-ירמות, ואת-מגרשה, את-עין גנים, ואת-מגרשה:  ערים, ארבע.  

כא,ל וממטה אשר, את-משאל ואת-מגרשה; את-עבדון, ואת-מגרשה.  כא,לא את-חלקת, ואת-מגרשה, ואת-רחב, ואת-מגרשה:  ערים, ארבע.  

כא,לב וממטה נפתלי את-עיר מקלט הרצח, את-קדש בגליל ואת-מגרשה ואת-חמת דאר ואת-מגרשה, ואת-קרתן, ואת-מגרשה:  ערים, שלש.  כא,לג כל-ערי הגרשני, למשפחתם--שלש-עשרה עיר, ומגרשיהן.  

כא,לד ולמשפחות בני-מררי, הלוים הנותרים--מאת מטה זבולן, את-יקנעם ואת-מגרשה; את-קרתה, ואת-מגרשה.  כא,לה את-דמנה, ואת-מגרשה, את-נהלל, ואת-מגרשה:  ערים, ארבע.  

כא,לו וממטה-גד, את-עיר מקלט הרצח, את-רמת בגלעד, ואת-מגרשה; ואת-מחנים, ואת-מגרשה.  כא,לז את-חשבון, ואת-מגרשה, את-יעזר, ואת-מגרשה:  כל-ערים, ארבע.  כא,לח כל-הערים לבני מררי, למשפחתם, הנותרים, ממשפחות הלוים; ויהי, גורלם--ערים, שתים עשרה.  כא,לט כל ערי הלוים, בתוך אחזת בני-ישראל--ערים ארבעים ושמנה, ומגרשיהן.  כא,מ תהיינה, הערים האלה--עיר עיר, ומגרשיה סביבתיה:  כן, לכל-הערים האלה.  

כא,מא ויתן יהוה, לישראל, את-כל-הארץ, אשר נשבע לתת לאבותם; וירשוה, וישבו בה.  כא,מב וינח יהוה להם מסביב, ככל אשר-נשבע לאבותם; ולא-עמד איש בפניהם, מכל-איביהם--את כל-איביהם, נתן יהוה בידם.  כא,מג לא-נפל דבר--מכל הדבר הטוב, אשר-דבר יהוה אל-בית ישראל:  הכל, בא.  

כב,א אז יקרא יהושע, לראובני ולגדי, ולחצי, מטה מנשה.  כב,ב ויאמר אליהם--אתם שמרתם, את כל-אשר צוה אתכם משה עבד יהוה; ותשמעו בקולי, לכל אשר-צויתי אתכם.  כב,ג לא-עזבתם את-אחיכם, זה ימים רבים, עד, היום הזה; ושמרתם--את-משמרת, מצות יהוה אלהיכם.  כב,ד ועתה, הניח יהוה אלהיכם לאחיכם, כאשר, דבר להם; ועתה פנו ולכו לכם לאהליכם, אל-ארץ אחזתכם, אשר נתן לכם משה עבד יהוה, בעבר הירדן.  כב,ה רק שמרו מאד, לעשות את-המצוה ואת-התורה אשר צוה אתכם משה עבד-יהוה, לאהבה את-יהוה אלהיכם וללכת בכל-דרכיו ולשמר מצותיו, ולדבקה-בו; ולעבדו, בכל-לבבכם ובכל-נפשכם.  כב,ו ויברכם, יהושע; וישלחם, וילכו אל-אהליהם.  

כב,ז ולחצי שבט המנשה, נתן משה בבשן, ולחציו נתן יהושע עם-אחיהם, מעבר בעבר הירדן ימה; וגם כי שלחם יהושע, אל-אהליהם--ויברכם.  כב,ח ויאמר אליהם לאמר, בנכסים רבים שובו אל-אהליכם ובמקנה רב-מאד, בכסף ובזהב ובנחשת ובברזל ובשלמות, הרבה מאד; חלקו שלל-איביכם, עם-אחיכם.  

כב,ט וישבו וילכו בני-ראובן ובני-גד וחצי שבט המנשה, מאת בני ישראל, משלה, אשר בארץ-כנען--ללכת אל-ארץ הגלעד, אל-ארץ אחזתם אשר נאחזו-בה, על-פי יהוה, ביד-משה.  כב,י ויבאו אל-גלילות הירדן, אשר בארץ כנען; ויבנו בני-ראובן ובני-גד וחצי שבט המנשה שם מזבח, על-הירדן--מזבח גדול, למראה.  כב,יא וישמעו בני-ישראל, לאמר:  הנה בנו בני-ראובן ובני-גד וחצי שבט המנשה את-המזבח, אל-מול ארץ כנען--אל-גלילות הירדן, אל-עבר בני ישראל.  כב,יב וישמעו, בני ישראל; ויקהלו כל-עדת בני-ישראל, שלה, לעלות עליהם, לצבא.  

כב,יג וישלחו בני-ישראל אל-בני-ראובן ואל-בני-גד, ואל-חצי שבט-מנשה--אל-ארץ הגלעד:  את-פינחס, בן-אלעזר הכהן.  כב,יד ועשרה נשאים, עמו--נשיא אחד נשיא אחד לבית אב, לכל מטות ישראל; ואיש ראש בית-אבותם המה, לאלפי ישראל.  כב,טו ויבאו אל-בני-ראובן ואל-בני-גד, ואל-חצי שבט-מנשה--אל-ארץ הגלעד; וידברו אתם, לאמר.  כב,טז כה אמרו כל עדת יהוה, מה-המעל הזה אשר מעלתם באלהי ישראל, לשוב היום, מאחרי יהוה--בבנותכם לכם מזבח, למרדכם היום ביהוה.  כב,יז המעט-לנו, את-עון פעור, אשר לא-הטהרנו ממנו, עד היום הזה; ויהי הנגף, בעדת יהוה.  כב,יח ואתם תשבו היום, מאחרי יהוה; והיה, אתם תמרדו היום ביהוה, ומחר, אל-כל-עדת ישראל יקצף.  כב,יט ואך אם-טמאה ארץ אחזתכם, עברו לכם אל-ארץ אחזת יהוה אשר שכן-שם משכן יהוה, והאחזו, בתוכנו; וביהוה אל-תמרדו, ואתנו אל-תמרדו, בבנתכם לכם מזבח, מבלעדי מזבח יהוה אלהינו.  כב,כ הלוא עכן בן-זרח, מעל מעל בחרם, ועל-כל-עדת ישראל, היה קצף:  והוא איש אחד, לא גוע בעונו.  

כב,כא ויענו בני-ראובן ובני-גד, וחצי שבט המנשה; וידברו, את-ראשי אלפי ישראל.  כב,כב אל אלהים יהוה אל אלהים יהוה, הוא ידע, וישראל, הוא ידע:  אם-במרד ואם-במעל ביהוה, אל-תושיענו היום הזה.  כב,כג לבנות לנו מזבח, לשוב מאחרי יהוה; ואם-להעלות עליו עולה ומנחה, ואם-לעשות עליו זבחי שלמים--יהוה, הוא יבקש.  כב,כד ואם-לא מדאגה מדבר, עשינו את-זאת לאמר:  מחר, יאמרו בניכם לבנינו לאמר, מה-לכם, וליהוה אלהי ישראל.  כב,כה וגבול נתן-יהוה ביננו וביניכם בני-ראובן ובני-גד, את-הירדן--אין-לכם חלק, ביהוה; והשביתו בניכם את-בנינו, לבלתי ירא את-יהוה.  כב,כו ונאמר--נעשה-נא לנו, לבנות את-המזבח:  לא לעולה, ולא לזבח.  כב,כז כי עד הוא בינינו וביניכם, ובין דרותינו אחרינו, לעבד את-עבדת יהוה לפניו, בעלותינו ובזבחינו ובשלמינו:  ולא-יאמרו בניכם מחר לבנינו, אין-לכם חלק ביהוה.  כב,כח ונאמר--והיה כי-יאמרו אלינו ואל-דרתינו, מחר; ואמרנו ראו את-תבנית מזבח יהוה אשר-עשו אבותינו, לא לעולה ולא לזבח--כי-עד הוא, בינינו וביניכם.  כב,כט חלילה לנו ממנו למרד ביהוה, ולשוב היום מאחרי יהוה, לבנות מזבח, לעלה למנחה ולזבח--מלבד, מזבח יהוה אלהינו, אשר, לפני משכנו.  

כב,ל וישמע פינחס הכהן, ונשיאי העדה וראשי אלפי ישראל אשר אתו, את-הדברים, אשר דברו בני-ראובן ובני-גד ובני מנשה; וייטב, בעיניהם.  כב,לא ויאמר פינחס בן-אלעזר הכהן אל-בני-ראובן ואל-בני-גד ואל-בני מנשה, היום ידענו כי-בתוכנו יהוה, אשר לא-מעלתם ביהוה, המעל הזה; אז, הצלתם את-בני ישראל--מיד יהוה.  כב,לב וישב פינחס בן-אלעזר הכהן והנשיאים מאת בני-ראובן ומאת בני-גד מארץ הגלעד, אל-ארץ כנען--אל-בני ישראל; וישבו אותם, דבר.  כב,לג וייטב הדבר, בעיני בני ישראל, ויברכו אלהים, בני ישראל; ולא אמרו, לעלות עליהם לצבא, לשחת את-הארץ, אשר בני-ראובן ובני-גד ישבים בה.  כב,לד ויקראו בני-ראובן ובני-גד, למזבח:  כי עד הוא בינתינו, כי יהוה האלהים.  

כג,א ויהי, מימים רבים, אחרי אשר-הניח יהוה לישראל מכל-איביהם, מסביב; ויהושע זקן, בא בימים.  כג,ב ויקרא יהושע, לכל-ישראל--לזקניו ולראשיו, ולשפטיו ולשטריו; ויאמר אלהם--אני זקנתי, באתי בימים.  כג,ג ואתם ראיתם, את כל-אשר עשה יהוה אלהיכם לכל-הגוים האלה--מפניכם:  כי יהוה אלהיכם, הוא הנלחם לכם.  כג,ד ראו הפלתי לכם את-הגוים הנשארים האלה, בנחלה--לשבטיכם:  מן-הירדן, וכל-הגוים אשר הכרתי, והים הגדול, מבוא השמש.  כג,ה ויהוה אלהיכם, הוא יהדפם מפניכם, והוריש אתם, מלפניכם; וירשתם, את-ארצם, כאשר דבר יהוה אלהיכם, לכם.  כג,ו וחזקתם מאד--לשמר ולעשות, את כל-הכתוב בספר תורת משה:  לבלתי סור-ממנו, ימין ושמאול.  כג,ז לבלתי-בא בגוים האלה, הנשארים האלה אתכם; ובשם אלהיהם לא-תזכירו, ולא תשביעו, ולא תעבדום, ולא תשתחוו להם.  כג,ח כי אם-ביהוה אלהיכם, תדבקו, כאשר עשיתם, עד היום הזה.  כג,ט ויורש יהוה מפניכם, גוים גדלים ועצומים; ואתם, לא-עמד איש בפניכם, עד, היום הזה.  כג,י איש-אחד מכם, ירדף-אלף:  כי יהוה אלהיכם, הוא הנלחם לכם, כאשר, דבר לכם.  כג,יא ונשמרתם מאד, לנפשתיכם, לאהבה, את-יהוה אלהיכם.  כג,יב כי אם-שוב תשובו, ודבקתם ביתר הגוים האלה, הנשארים האלה, אתכם; והתחתנתם בהם ובאתם בהם, והם בכם.  כג,יג ידוע, תדעו, כי לא יוסיף יהוה אלהיכם להוריש את-הגוים האלה, מלפניכם; והיו לכם לפח ולמוקש, ולשטט בצדיכם ולצננים בעיניכם, עד-אבדכם מעל האדמה הטובה הזאת, אשר נתן לכם יהוה אלהיכם.  כג,יד והנה אנכי הולך היום, בדרך כל-הארץ; וידעתם בכל-לבבכם ובכל-נפשכם, כי לא-נפל דבר אחד מכל הדברים הטובים אשר דבר יהוה אלהיכם עליכם--הכל באו לכם, לא-נפל ממנו דבר אחד.  כג,טו והיה, כאשר-בא עליכם כל-הדבר הטוב, אשר דבר יהוה אלהיכם, אליכם:  כן יביא יהוה עליכם, את כל-הדבר הרע--עד-השמידו אותכם מעל האדמה הטובה הזאת, אשר נתן לכם יהוה אלהיכם.  כג,טז בעברכם את-ברית יהוה אלהיכם, אשר צוה אתכם, והלכתם ועבדתם אלהים אחרים, והשתחויתם להם--וחרה אף-יהוה, בכם, ואבדתם מהרה, מעל הארץ הטובה אשר נתן לכם.  

כד,א ויאסף יהושע את-כל-שבטי ישראל, שכמה; ויקרא לזקני ישראל ולראשיו, ולשפטיו ולשטריו, ויתיצבו, לפני האלהים.  כד,ב ויאמר יהושע אל-כל-העם, כה-אמר יהוה אלהי ישראל, בעבר הנהר ישבו אבותיכם מעולם, תרח אבי אברהם ואבי נחור; ויעבדו, אלהים אחרים.  כד,ג ואקח את-אביכם את-אברהם, מעבר הנהר, ואולך אתו, בכל-ארץ כנען; וארב וארבה, את-זרעו, ואתן-לו, את-יצחק.  כד,ד ואתן ליצחק, את-יעקב ואת-עשו; ואתן לעשו את-הר שעיר, לרשת אותו, ויעקב ובניו, ירדו מצרים.  כד,ה ואשלח את-משה ואת-אהרן, ואגף את-מצרים, כאשר עשיתי, בקרבו; ואחר, הוצאתי אתכם.  כד,ו ואוציא את-אבותיכם ממצרים, ותבאו הימה; וירדפו מצרים אחרי אבותיכם, ברכב ובפרשים--ים-סוף.  כד,ז ויצעקו אל-יהוה, וישם מאפל ביניכם ובין המצרים ויבא עליו את-הים ויכסהו, ותראינה עיניכם, את אשר-עשיתי במצרים; ותשבו במדבר, ימים רבים.  כד,ח ואבאה ואבא אתכם, אל-ארץ האמרי היושב בעבר הירדן, וילחמו, אתכם; ואתן אותם בידכם ותירשו את-ארצם, ואשמידם מפניכם.  כד,ט ויקם בלק בן-צפור מלך מואב, וילחם בישראל; וישלח, ויקרא לבלעם בן-בעור--לקלל אתכם.  כד,י ולא אביתי, לשמע לבלעם; ויברך ברוך אתכם, ואצל אתכם מידו.  כד,יא ותעברו את-הירדן, ותבאו אל-יריחו, וילחמו בכם בעלי-יריחו האמרי והפרזי והכנעני והחתי והגרגשי, החוי והיבוסי; ואתן אותם, בידכם.  כד,יב ואשלח לפניכם, את-הצרעה, ותגרש אותם מפניכם, שני מלכי האמרי:  לא בחרבך, ולא בקשתך.  כד,יג ואתן לכם ארץ אשר לא-יגעת בה, וערים אשר לא-בניתם, ותשבו, בהם; כרמים וזיתים אשר לא-נטעתם, אתם אכלים.  כד,יד ועתה יראו את-יהוה, ועבדו אתו--בתמים ובאמת; והסירו את-אלהים, אשר עבדו אבותיכם בעבר הנהר ובמצרים, ועבדו, את-יהוה.  כד,טו ואם רע בעיניכם לעבד את-יהוה, בחרו לכם היום את-מי תעבדון--אם את-אלהים אשר-עבדו אבותיכם אשר בעבר מעבר הנהר, ואם את-אלהי האמרי אשר אתם ישבים בארצם; ואנכי וביתי, נעבד את-יהוה.  

כד,טז ויען העם, ויאמר, חלילה לנו, מעזב את-יהוה--לעבד, אלהים אחרים.  כד,יז כי יהוה אלהינו, הוא המעלה אתנו ואת-אבותינו מארץ מצרים מבית עבדים; ואשר עשה לעינינו, את-האתות הגדלות האלה, וישמרנו בכל-הדרך אשר הלכנו בה, ובכל העמים אשר עברנו בקרבם.  כד,יח ויגרש יהוה את-כל-העמים, ואת-האמרי ישב הארץ--מפנינו; גם-אנחנו נעבד את-יהוה, כי-הוא אלהינו.  כד,יט ויאמר יהושע אל-העם, לא תוכלו לעבד את-יהוה--כי-אלהים קדשים, הוא:  אל-קנוא הוא, לא-ישא לפשעכם ולחטאותיכם.  כד,כ כי תעזבו את-יהוה, ועבדתם אלהי נכר; ושב והרע לכם וכלה אתכם, אחרי אשר-היטיב לכם.  כד,כא ויאמר העם, אל-יהושע:  לא, כי את-יהוה נעבד.  כד,כב ויאמר יהושע אל-העם, עדים אתם בכם, כי-אתם בחרתם לכם את-יהוה, לעבד אותו; ויאמרו, עדים.  כד,כג ועתה, הסירו את-אלהי הנכר אשר בקרבכם; והטו, את-לבבכם, אל-יהוה, אלהי ישראל.  כד,כד ויאמרו העם, אל-יהושע:  את-יהוה אלהינו נעבד, ובקולו נשמע.  כד,כה ויכרת יהושע ברית לעם, ביום ההוא; וישם לו חק ומשפט, בשכם.  כד,כו ויכתב יהושע את-הדברים האלה, בספר תורת אלהים; ויקח, אבן גדולה, ויקימה שם, תחת האלה אשר במקדש יהוה.  

כד,כז ויאמר יהושע אל-כל-העם, הנה האבן הזאת תהיה-בנו לעדה--כי-היא שמעה את כל-אמרי יהוה, אשר דבר עמנו; והיתה בכם לעדה, פן-תכחשון באלהיכם.  כד,כח וישלח יהושע את-העם, איש לנחלתו.  

כד,כט ויהי, אחרי הדברים האלה, וימת יהושע בן-נון, עבד יהוה--בן-מאה ועשר, שנים.  כד,ל ויקברו אתו בגבול נחלתו, בתמנת-סרח אשר בהר-אפרים, מצפון, להר-געש.  כד,לא ויעבד ישראל את-יהוה, כל ימי יהושע; וכל ימי הזקנים, אשר האריכו ימים אחרי יהושע, ואשר ידעו את כל-מעשה יהוה, אשר עשה לישראל.  כד,לב ואת-עצמות יוסף אשר-העלו בני-ישראל ממצרים, קברו בשכם, בחלקת השדה אשר קנה יעקב מאת בני-חמור אבי-שכם, במאה קשיטה; ויהיו לבני-יוסף, לנחלה.  כד,לג ואלעזר בן-אהרן, מת; ויקברו אתו, בגבעת פינחס בנו, אשר נתן-לו, בהר אפרים.
[שופטים].
א,א ויהי, אחרי מות יהושע, וישאלו בני ישראל, ביהוה לאמר:  מי יעלה-לנו אל-הכנעני בתחלה, להלחם בו.  א,ב ויאמר יהוה, יהודה יעלה:  הנה נתתי את-הארץ, בידו.  א,ג ויאמר יהודה לשמעון אחיו עלה אתי בגרלי, ונלחמה בכנעני, והלכתי גם-אני אתך, בגורלך; וילך אתו, שמעון.  א,ד ויעל יהודה, ויתן יהוה את-הכנעני והפרזי בידם; ויכום בבזק, עשרת אלפים איש.  א,ה וימצאו את-אדני בזק, בבזק, וילחמו, בו; ויכו, את-הכנעני ואת-הפרזי.  א,ו וינס אדני בזק, וירדפו אחריו; ויאחזו אותו--ויקצצו, את-בהנות ידיו ורגליו.  א,ז ויאמר אדני-בזק, שבעים מלכים בהנות ידיהם ורגליהם מקצצים היו מלקטים תחת שלחני--כאשר עשיתי, כן שלם-לי אלהים; ויביאהו ירושלם, וימת שם.  

א,ח וילחמו בני-יהודה, בירושלם, וילכדו אותה, ויכוה לפי-חרב; ואת-העיר, שלחו באש.  א,ט ואחר, ירדו בני יהודה, להלחם, בכנעני--יושב ההר, והנגב והשפלה.  א,י וילך יהודה, אל-הכנעני היושב בחברון, ושם-חברון לפנים, קרית ארבע; ויכו את-ששי ואת-אחימן, ואת-תלמי.  א,יא וילך משם, אל-יושבי דביר; ושם-דביר לפנים, קרית-ספר.  א,יב ויאמר כלב, אשר-יכה את-קרית-ספר ולכדה--ונתתי לו את-עכסה בתי, לאשה.  א,יג וילכדה עתניאל בן-קנז, אחי כלב הקטן ממנו; ויתן-לו את-עכסה בתו, לאשה.  א,יד ויהי בבואה, ותסיתהו לשאל מאת-אביה השדה, ותצנח, מעל החמור; ויאמר-לה כלב, מה-לך.  א,טו ותאמר לו הבה-לי ברכה, כי ארץ הנגב נתתני, ונתתה לי, גלת מים; ויתן-לה כלב, את גלת עלית, ואת, גלת תחתית.  

א,טז ובני קיני חתן משה עלו מעיר התמרים, את-בני יהודה, מדבר יהודה, אשר בנגב ערד; וילך, וישב את-העם.  א,יז וילך יהודה, את-שמעון אחיו, ויכו, את-הכנעני יושב צפת; ויחרימו אותה, ויקרא את-שם-העיר חרמה.  א,יח וילכד יהודה את-עזה ואת-גבולה, ואת-אשקלון ואת-גבולה, ואת-עקרון, ואת-גבולה.  א,יט ויהי יהוה את-יהודה, וירש את-ההר:  כי לא להוריש את-ישבי העמק, כי-רכב ברזל להם.  א,כ ויתנו לכלב את-חברון, כאשר דבר משה; ויורש משם, את-שלשה בני הענק.  א,כא ואת-היבוסי ישב ירושלם, לא הורישו בני בנימן; וישב היבוסי את-בני בנימן, בירושלם, עד, היום הזה.  

א,כב ויעלו בית-יוסף גם-הם, בית-אל; ויהוה, עמם.  א,כג ויתירו בית-יוסף, בבית-אל; ושם-העיר לפנים, לוז.  א,כד ויראו, השמרים, איש, יוצא מן-העיר; ויאמרו לו, הראנו נא את-מבוא העיר, ועשינו עמך, חסד.  א,כה ויראם את-מבוא העיר, ויכו את-העיר לפי-חרב; ואת-האיש ואת-כל-משפחתו, שלחו.  א,כו וילך האיש, ארץ החתים; ויבן עיר, ויקרא שמה לוז--הוא שמה, עד היום הזה.  

א,כז ולא-הוריש מנשה, את-בית-שאן ואת-בנותיה ואת-תענך ואת-בנתיה, ואת-יושב יושבי דור ואת-בנותיה ואת-יושבי יבלעם ואת-בנתיה, ואת-יושבי מגדו ואת-בנותיה; ויואל, הכנעני, לשבת, בארץ הזאת.  א,כח ויהי כי-חזק ישראל, וישם את-הכנעני למס; והוריש, לא הורישו.  

א,כט ואפרים לא הוריש, את-הכנעני היושב בגזר; וישב הכנעני בקרבו, בגזר.  

א,ל זבולן, לא הוריש את-יושבי קטרון, ואת-יושבי, נהלל; וישב הכנעני בקרבו, ויהיו למס.  

א,לא אשר, לא הוריש את-ישבי עכו, ואת-יושבי, צידון; ואת-אחלב ואת-אכזיב ואת-חלבה, ואת-אפיק ואת-רחב.  א,לב וישב, האשרי, בקרב הכנעני, ישבי הארץ:  כי, לא הורישו.  

א,לג נפתלי, לא-הוריש את-ישבי בית-שמש ואת-ישבי בית-ענת, וישב, בקרב הכנעני ישבי הארץ; וישבי בית-שמש ובית ענת, היו להם למס.  א,לד וילחצו האמרי את-בני-דן, ההרה:  כי-לא נתנו, לרדת לעמק.  א,לה ויואל האמרי לשבת בהר-חרס, באילון ובשעלבים; ותכבד יד בית-יוסף, ויהיו למס.  א,לו וגבול, האמרי, ממעלה, עקרבים--מהסלע, ומעלה.  

ב,א ויעל מלאך-יהוה מן-הגלגל, אל-הבכים;  
 
ויאמר אעלה אתכם ממצרים, ואביא אתכם אל-הארץ אשר נשבעתי לאבתיכם, ואמר, לא-אפר בריתי אתכם לעולם.  ב,ב ואתם, לא-תכרתו ברית ליושבי הארץ הזאת--מזבחותיהם, תתצון; ולא-שמעתם בקולי, מה-זאת עשיתם.  ב,ג וגם אמרתי, לא-אגרש אותם מפניכם; והיו לכם, לצדים, ואלהיהם, יהיו לכם למוקש.  ב,ד ויהי, כדבר מלאך יהוה את-הדברים האלה, אל-כל-בני, ישראל; וישאו העם את-קולם, ויבכו.  ב,ה ויקראו שם-המקום ההוא, בכים; ויזבחו-שם, ליהוה.  

ב,ו וישלח יהושע, את-העם; וילכו בני-ישראל איש לנחלתו, לרשת את-הארץ.  ב,ז ויעבדו העם את-יהוה, כל ימי יהושע; וכל ימי הזקנים, אשר האריכו ימים אחרי יהושוע, אשר ראו את כל-מעשה יהוה הגדול, אשר עשה לישראל.  ב,ח וימת יהושע בן-נון, עבד יהוה, בן-מאה ועשר, שנים.  ב,ט ויקברו אותו בגבול נחלתו, בתמנת-חרס בהר אפרים, מצפון, להר-געש.  ב,י וגם כל-הדור ההוא, נאספו אל-אבותיו; ויקם דור אחר אחריהם, אשר לא-ידעו את-יהוה, וגם את-המעשה, אשר עשה לישראל.  

ב,יא ויעשו בני-ישראל את-הרע, בעיני יהוה; ויעבדו, את-הבעלים.  ב,יב ויעזבו את-יהוה אלהי אבותם, המוציא אותם מארץ מצרים, וילכו אחרי אלהים אחרים מאלהי העמים אשר סביבותיהם, וישתחוו להם; ויכעסו, את-יהוה.  ב,יג ויעזבו, את-יהוה; ויעבדו לבעל, ולעשתרות.  ב,יד ויחר-אף יהוה, בישראל, ויתנם ביד-שסים, וישסו אותם; וימכרם ביד אויביהם, מסביב, ולא-יכלו עוד, לעמד לפני אויביהם.  ב,טו בכל אשר יצאו, יד-יהוה היתה-בם לרעה, כאשר דבר יהוה, וכאשר נשבע יהוה להם; ויצר להם, מאד.  ב,טז ויקם יהוה, שפטים; ויושיעום, מיד שסיהם.  ב,יז וגם אל-שפטיהם, לא שמעו--כי זנו אחרי אלהים אחרים, וישתחוו להם:  סרו מהר, מן-הדרך אשר הלכו אבותם לשמע מצות-יהוה--לא-עשו כן.  ב,יח וכי-הקים יהוה להם, שפטים, והיה יהוה עם-השפט, והושיעם מיד איביהם כל ימי השופט:  כי-ינחם יהוה מנאקתם, מפני לחציהם ודחקיהם.  ב,יט והיה במות השופט, ישבו והשחיתו מאבותם, ללכת אחרי אלהים אחרים, לעבדם ולהשתחות להם:  לא הפילו ממעלליהם, ומדרכם הקשה.  ב,כ ויחר-אף יהוה, בישראל; ויאמר, יען אשר עברו הגוי הזה את-בריתי אשר צויתי את-אבותם, ולא שמעו, לקולי.  ב,כא גם-אני לא אוסיף, להוריש איש מפניהם, מן-הגוים אשר-עזב יהושע, וימת.  ב,כב למען נסות בם, את-ישראל:  השמרים הם את-דרך יהוה ללכת בם, כאשר שמרו אבותם--אם-לא.  ב,כג וינח יהוה את-הגוים האלה, לבלתי הורישם מהר; ולא נתנם, ביד-יהושע.  

ג,א ואלה הגוים אשר הניח יהוה, לנסות בם את-ישראל, את כל-אשר לא-ידעו, את כל-מלחמות כנען.  ג,ב רק, למען דעת דרות בני-ישראל, ללמדם, מלחמה--רק אשר-לפנים, לא ידעום.  ג,ג חמשת סרני פלשתים, וכל-הכנעני והצידני, והחוי, ישב הר הלבנון--מהר בעל חרמון, עד לבוא חמת.  ג,ד ויהיו, לנסות בם את-ישראל--לדעת, הישמעו את-מצות יהוה, אשר-צוה את-אבותם, ביד-משה.  ג,ה ובני ישראל, ישבו בקרב הכנעני, החתי והאמרי והפרזי, והחוי והיבוסי.  ג,ו ויקחו את-בנותיהם להם לנשים, ואת-בנותיהם נתנו לבניהם; ויעבדו, את-אלהיהם.  

ג,ז ויעשו בני-ישראל את-הרע בעיני יהוה, וישכחו את-יהוה אלהיהם; ויעבדו את-הבעלים, ואת-האשרות.  ג,ח ויחר-אף יהוה, בישראל, וימכרם ביד כושן רשעתים, מלך ארם נהרים; ויעבדו בני-ישראל את-כושן רשעתים, שמנה שנים.  ג,ט ויזעקו בני-ישראל אל-יהוה, ויקם יהוה מושיע לבני ישראל וישיעם--את עתניאל בן-קנז, אחי כלב הקטן ממנו.  ג,י ותהי עליו רוח-יהוה, וישפט את-ישראל, ויצא למלחמה, ויתן יהוה בידו את-כושן רשעתים מלך ארם; ותעז ידו, על כושן רשעתים.  ג,יא ותשקט הארץ, ארבעים שנה; וימת, עתניאל בן-קנז.  

ג,יב ויספו בני ישראל, לעשות הרע בעיני יהוה; ויחזק יהוה את-עגלון מלך-מואב, על-ישראל, על כי-עשו את-הרע, בעיני יהוה.  ג,יג ויאסף אליו, את-בני עמון ועמלק; וילך, ויך את-ישראל, ויירשו, את-עיר התמרים.  ג,יד ויעבדו בני-ישראל את-עגלון מלך-מואב, שמונה עשרה שנה.  ג,טו ויזעקו בני-ישראל, אל-יהוה, ויקם יהוה להם מושיע את-אהוד בן-גרא בן-הימיני, איש אטר יד-ימינו; וישלחו בני-ישראל בידו מנחה, לעגלון מלך מואב.  ג,טז ויעש לו אהוד חרב, ולה שני פיות--גמד ארכה; ויחגר אותה מתחת למדיו, על ירך ימינו.  ג,יז ויקרב, את-המנחה, לעגלון, מלך מואב; ועגלון, איש בריא מאד.  ג,יח ויהי כאשר כלה, להקריב את-המנחה; וישלח, את-העם, נשאי, המנחה.  ג,יט והוא שב, מן-הפסילים אשר את-הגלגל, ויאמר, דבר-סתר לי אליך המלך; ויאמר הס--ויצאו מעליו, כל-העמדים עליו.  ג,כ ואהוד בא אליו, והוא-ישב בעלית המקרה אשר-לו לבדו, ויאמר אהוד, דבר-אלהים לי אליך; ויקם, מעל הכסא.  ג,כא וישלח אהוד, את-יד שמאלו, ויקח את-החרב, מעל ירך ימינו; ויתקעה, בבטנו.  ג,כב ויבא גם-הנצב אחר הלהב, ויסגר החלב בעד הלהב--כי לא שלף החרב, מבטנו; ויצא, הפרשדנה.  ג,כג ויצא אהוד, המסדרונה; ויסגר דלתות העליה, בעדו--ונעל.  ג,כד והוא יצא, ועבדיו באו, ויראו, והנה דלתות העליה נעלות; ויאמרו, אך מסיך הוא את-רגליו בחדר המקרה.  ג,כה ויחילו עד-בוש, והנה איננו פתח דלתות העליה; ויקחו את-המפתח, ויפתחו, והנה אדניהם, נפל ארצה מת.  ג,כו ואהוד נמלט, עד התמהמהם; והוא עבר את-הפסילים, וימלט השעירתה.  ג,כז ויהי בבואו, ויתקע בשופר בהר אפרים; וירדו עמו בני-ישראל מן-ההר, והוא לפניהם.  ג,כח ויאמר אלהם רדפו אחרי, כי-נתן יהוה את-איביכם את-מואב בידכם; וירדו אחריו, וילכדו את-מעברות הירדן למואב, ולא-נתנו איש, לעבר.  ג,כט ויכו את-מואב בעת ההיא, כעשרת אלפים איש--כל-שמן, וכל-איש חיל; ולא נמלט, איש.  ג,ל ותכנע מואב ביום ההוא, תחת יד ישראל; ותשקט הארץ, שמונים שנה.  

ג,לא ואחריו היה, שמגר בן-ענת, ויך את-פלשתים שש-מאות איש, במלמד הבקר; ויושע גם-הוא, את-ישראל.  

ד,א ויספו בני ישראל, לעשות הרע בעיני יהוה; ואהוד, מת.  ד,ב וימכרם יהוה, ביד יבין מלך-כנען, אשר מלך, בחצור; ושר-צבאו, סיסרא, והוא יושב, בחרשת הגוים.  ד,ג ויצעקו בני-ישראל, אל-יהוה:  כי תשע מאות רכב-ברזל, לו, והוא לחץ את-בני ישראל בחזקה, עשרים שנה.  

ד,ד ודבורה אשה נביאה, אשת לפידות--היא שפטה את-ישראל, בעת ההיא.  ד,ה והיא יושבת תחת-תמר דבורה, בין הרמה ובין בית-אל--בהר אפרים; ויעלו אליה בני ישראל, למשפט.  ד,ו ותשלח, ותקרא לברק בן-אבינעם, מקדש, נפתלי; ותאמר אליו הלא צוה יהוה אלהי-ישראל, לך ומשכת בהר תבור, ולקחת עמך עשרת אלפים איש, מבני נפתלי ומבני זבלון.  ד,ז ומשכתי אליך אל-נחל קישון, את-סיסרא שר-צבא יבין, ואת-רכבו, ואת-המונו; ונתתיהו, בידך.  ד,ח ויאמר אליה ברק, אם-תלכי עמי והלכתי; ואם-לא תלכי עמי, לא אלך.  ד,ט ותאמר הלך אלך עמך, אפס כי לא תהיה תפארתך על-הדרך אשר אתה הולך--כי ביד-אשה, ימכר יהוה את-סיסרא; ותקם דבורה ותלך עם-ברק, קדשה.  ד,י ויזעק ברק את-זבולן ואת-נפתלי, קדשה, ויעל ברגליו, עשרת אלפי איש; ותעל עמו, דבורה.  ד,יא וחבר הקיני נפרד מקין, מבני חבב חתן משה; ויט אהלו, עד-אילון בצענים בצעננים אשר את-קדש.  ד,יב ויגדו, לסיסרא:  כי עלה ברק בן-אבינעם, הר-תבור.  ד,יג ויזעק סיסרא את-כל-רכבו, תשע מאות רכב ברזל, ואת-כל-העם, אשר אתו--מחרשת הגוים, אל-נחל קישון.  ד,יד ותאמר דברה אל-ברק קום, כי זה היום אשר נתן יהוה את-סיסרא בידך--הלא יהוה, יצא לפניך; וירד ברק מהר תבור, ועשרת אלפים איש אחריו.  ד,טו ויהם יהוה את-סיסרא ואת-כל-הרכב ואת-כל-המחנה, לפי-חרב--לפני ברק; וירד סיסרא מעל המרכבה, וינס ברגליו.  ד,טז וברק, רדף אחרי הרכב ואחרי המחנה, עד, חרשת הגוים; ויפל כל-מחנה סיסרא, לפי-חרב--לא נשאר, עד-אחד.  ד,יז וסיסרא, נס ברגליו, אל-אהל יעל, אשת חבר הקיני:  כי שלום, בין יבין מלך-חצור, ובין, בית חבר הקיני.  ד,יח ותצא יעל, לקראת סיסרא, ותאמר אליו סורה אדני סורה אלי, אל-תירא; ויסר אליה האהלה, ותכסהו בשמיכה.  ד,יט ויאמר אליה השקיני-נא מעט-מים, כי צמאתי; ותפתח את-נאוד החלב, ותשקהו--ותכסהו.  ד,כ ויאמר אליה, עמד פתח האהל; והיה אם-איש יבא ושאלך, ואמר היש-פה איש--ואמרת אין.  ד,כא ותקח יעל אשת-חבר את-יתד האהל ותשם את-המקבת בידה, ותבוא אליו בלאט, ותתקע את-היתד ברקתו, ותצנח בארץ; והוא-נרדם ויעף, וימת.  ד,כב והנה ברק, רדף את-סיסרא, ותצא יעל לקראתו, ותאמר לו לך ואראך את-האיש אשר-אתה מבקש; ויבא אליה--והנה סיסרא נפל מת, והיתד ברקתו.  ד,כג ויכנע אלהים ביום ההוא, את יבין מלך-כנען, לפני, בני ישראל.  ד,כד ותלך יד בני-ישראל, הלוך וקשה, על, יבין מלך-כנען--עד אשר הכריתו, את יבין מלך-כנען.  

ה,א ותשר דבורה, וברק בן-אבינעם,    ביום ההוא,  
לאמר.    ה,ב בפרע פרעות בישראל,    בהתנדב  
עם, ברכו, יהוה.    ה,ג שמעו מלכים, האזינו  
רזנים:    אנכי, ליהוה אנכי אשירה,    אזמר,  
ליהוה אלהי ישראל.    ה,ד יהוה, בצאתך  
משעיר    בצעדך משדה אדום,    ארץ  
רעשה, גם-שמים נטפו;    גם-עבים, נטפו  
מים.    ה,ה הרים נזלו, מפני יהוה:    זה  
סיני--מפני, יהוה אלהי ישראל.    ה,ו בימי שמגר בן-  
ענת,    בימי יעל, חדלו, ארחות;    והלכי  
נתיבות--ילכו, ארחות עקלקלות.    ה,ז חדלו פרזון בישראל,  
חדלו--    עד שקמתי דבורה, שקמתי אם בישראל.    ה,ח יבחר  
אלהים חדשים, אז לחם שערים;    מגן אם-יראה  
ורמח,    בארבעים אלף בישראל.    ה,ט לבי  
לחוקקי ישראל,    המתנדבים בעם; ברכו,  
יהוה.    ה,י רכבי אתנות צחרות    ישבי  
על-מדין, והלכי על-דרך--שיחו.    ה,יא מקול מחצצים, בין  
משאבים,    שם יתנו צדקות יהוה,    צדקת  
פרזונו בישראל;    אז ירדו לשערים, עם-  
יהוה.    ה,יב עורי עורי דבורה,    עורי  
עורי דברי-שיר;    קום ברק ושבה שביך, בן-  
אבינעם.    ה,יג אז ירד שריד, לאדירים עם;    יהוה,  
ירד-לי בגבורים.    ה,יד מני אפרים, שרשם  
בעמלק,    אחריך בנימין, בעממיך;    מני  
מכיר, ירדו מחקקים,    ומזבולן, משכים בשבט  
ספר.    ה,טו ושרי ביששכר, עם-דברה,    ויששכר  
כן ברק, בעמק שלח ברגליו;    בפלגות ראובן, גדלים חקקי-  
לב.    ה,טז למה ישבת, בין המשפתים,    לשמע,  
שרקות עדרים;    לפלגות ראובן, גדולים חקרי-  
לב.    ה,יז גלעד, בעבר הירדן שכן,    ודן,  
למה יגור אניות;    אשר, ישב לחוף  
ימים,    ועל מפרציו, ישכון.    ה,יח זבלון,  
עם חרף נפשו למות--    ונפתלי:  על, מרומי  
שדה.    ה,יט באו מלכים, נלחמו,    אז  
נלחמו מלכי כנען,    בתענך על-מי  
מגדו;    בצע כסף, לא לקחו.    ה,כ מן-  
שמים, נלחמו;    הכוכבים, ממסלותם, נלחמו, עם-  
סיסרא.    ה,כא נחל קישון גרפם,    נחל  
קדומים נחל קישון;    תדרכי נפשי,  
עז.    ה,כב אז הלמו, עקבי-סוס,    מדהרות,  
דהרות אביריו.    ה,כג אורו מרוז, אמר מלאך יהוה--ארו ארור,  
ישביה:    כי לא-באו לעזרת יהוה,    לעזרת  
יהוה בגבורים.    ה,כד תברך, מנשים--יעל, אשת חבר  
הקיני:    מנשים באהל, תברך.    ה,כה מים  
שאל, חלב נתנה;    בספל אדירים, הקריבה  
חמאה.    ה,כו ידה ליתד תשלחנה,    וימינה  
להלמות עמלים;    והלמה סיסרא מחקה  
ראשו,    ומחצה וחלפה רקתו.    ה,כז בין  
רגליה, כרע נפל שכב:    בין רגליה, כרע  
נפל,    באשר כרע, שם נפל שדוד.    ה,כח בעד  
החלון נשקפה ותיבב אם סיסרא, בעד האשנב:    מדוע, בשש רכבו  
לבוא--    מדוע אחרו, פעמי מרכבותיו.    ה,כט חכמות  
שרותיה, תענינה;    אף-היא, תשיב אמריה  
לה.    ה,ל הלא ימצאו יחלקו שלל,    רחם  
רחמתים לראש גבר--    שלל צבעים  
לסיסרא,    שלל צבעים רקמה:    צבע  
רקמתים, לצוארי שלל.    ה,לא כן יאבדו כל-אויביך, יהוה,  
ואהביו, כצאת השמש בגברתו;    ותשקט הארץ, ארבעים שנה.  

ו,א ויעשו בני-ישראל הרע, בעיני יהוה; ויתנם יהוה ביד-מדין, שבע שנים.  ו,ב ותעז יד-מדין, על-ישראל; מפני מדין עשו להם בני ישראל, את-המנהרות אשר בהרים, ואת-המערות, ואת-המצדות.  ו,ג והיה, אם-זרע ישראל--ועלה מדין ועמלק ובני-קדם, ועלו עליו.  ו,ד ויחנו עליהם, וישחיתו את-יבול הארץ, עד-בואך, עזה; ולא-ישאירו מחיה בישראל, ושה ושור וחמור.  ו,ה כי הם ומקניהם יעלו ואהליהם, יבאו ובאו כדי-ארבה לרב, ולהם ולגמליהם, אין מספר; ויבאו בארץ, לשחתה.  ו,ו וידל ישראל מאד, מפני מדין; ויזעקו בני-ישראל, אל-יהוה.  

ו,ז ויהי, כי-זעקו בני-ישראל אל-יהוה, על, אדות מדין.  ו,ח וישלח יהוה איש נביא, אל-בני ישראל; ויאמר להם כה-אמר יהוה אלהי ישראל, אנכי העליתי אתכם ממצרים, ואציא אתכם, מבית עבדים.  ו,ט ואצל אתכם מיד מצרים, ומיד כל-לחציכם; ואגרש אותם מפניכם, ואתנה לכם את-ארצם.  ו,י ואמרה לכם, אני יהוה אלהיכם--לא תיראו את-אלהי האמרי, אשר אתם יושבים בארצם; ולא שמעתם, בקולי.  

ו,יא ויבא מלאך יהוה, וישב תחת האלה אשר בעפרה, אשר ליואש, אבי העזרי; וגדעון בנו, חבט חטים בגת, להניס, מפני מדין.  ו,יב וירא אליו, מלאך יהוה; ויאמר אליו, יהוה עמך גבור החיל.  ו,יג ויאמר אליו גדעון, בי אדני, ויש יהוה עמנו, ולמה מצאתנו כל-זאת; ואיה כל-נפלאתיו אשר ספרו-לנו אבותינו לאמר, הלא ממצרים העלנו יהוה, ועתה נטשנו יהוה, ויתננו בכף-מדין.  ו,יד ויפן אליו, יהוה, ויאמר לך בכחך זה, והושעת את-ישראל מכף מדין:  הלא, שלחתיך.  ו,טו ויאמר אליו בי אדני, במה אושיע את-ישראל; הנה אלפי הדל במנשה, ואנכי הצעיר בבית אבי.  ו,טז ויאמר אליו יהוה, כי אהיה עמך; והכית את-מדין, כאיש אחד.  ו,יז ויאמר אליו, אם-נא מצאתי חן בעיניך; ועשית לי אות, שאתה מדבר עמי.  ו,יח אל-נא תמש מזה, עד-באי אליך, והצאתי את-מנחתי, והנחתי לפניך; ויאמר, אנכי אשב עד שובך.  ו,יט וגדעון בא, ויעש גדי-עזים ואיפת-קמח מצות, הבשר שם בסל, והמרק שם בפרור; ויוצא אליו אל-תחת האלה, ויגש.  

ו,כ ויאמר אליו מלאך האלהים, קח את-הבשר ואת-המצות והנח אל-הסלע הלז, ואת-המרק, שפוך; ויעש, כן.  ו,כא וישלח מלאך יהוה, את-קצה המשענת אשר בידו, ויגע בבשר, ובמצות; ותעל האש מן-הצור, ותאכל את-הבשר ואת-המצות, ומלאך יהוה, הלך מעיניו.  ו,כב וירא גדעון, כי-מלאך יהוה הוא; ויאמר גדעון, אהה אדני יהוה--כי-על-כן ראיתי מלאך יהוה, פנים אל-פנים.  ו,כג ויאמר לו יהוה שלום לך, אל-תירא:  לא, תמות.  ו,כד ויבן שם גדעון מזבח ליהוה, ויקרא-לו יהוה שלום; עד, היום הזה--עודנו, בעפרת אבי העזרי.  

ו,כה ויהי, בלילה ההוא, ויאמר לו יהוה קח את-פר-השור אשר לאביך, ופר השני שבע שנים; והרסת, את-מזבח הבעל אשר לאביך, ואת-האשרה אשר-עליו, תכרת.  ו,כו ובנית מזבח ליהוה אלהיך, על ראש המעוז הזה--במערכה; ולקחת, את-הפר השני, והעלית עולה, בעצי האשרה אשר תכרת.  ו,כז ויקח גדעון עשרה אנשים, מעבדיו, ויעש, כאשר דבר אליו יהוה; ויהי כאשר ירא את-בית אביו ואת-אנשי העיר, מעשות יומם--ויעש לילה.  ו,כח וישכימו אנשי העיר, בבקר, והנה נתץ מזבח הבעל, והאשרה אשר-עליו כרתה; ואת, הפר השני, העלה, על-המזבח הבנוי.  ו,כט ויאמרו איש אל-רעהו, מי עשה הדבר הזה; וידרשו, ויבקשו--ויאמרו, גדעון בן-יואש עשה הדבר הזה.  ו,ל ויאמרו אנשי העיר, אל-יואש, הוצא את-בנך, וימת:  כי נתץ את-מזבח הבעל, וכי כרת האשרה אשר-עליו.  ו,לא ויאמר יואש לכל אשר-עמדו עליו האתם תריבון לבעל, אם-אתם תושיעון אותו, אשר יריב לו יומת, עד-הבקר; אם-אלהים הוא ירב לו, כי נתץ את-מזבחו.  ו,לב ויקרא-לו ביום-ההוא, ירבעל לאמר:  ירב בו הבעל, כי נתץ את-מזבחו.  

ו,לג וכל-מדין ועמלק ובני-קדם, נאספו יחדו; ויעברו ויחנו, בעמק יזרעאל.  ו,לד ורוח יהוה, לבשה את-גדעון; ויתקע, בשופר, ויזעק אביעזר, אחריו.  ו,לה ומלאכים שלח בכל-מנשה, ויזעק גם-הוא אחריו; ומלאכים שלח, באשר ובזבלון ובנפתלי, ויעלו, לקראתם.  ו,לו ויאמר גדעון, אל-האלהים:  אם-ישך מושיע בידי, את-ישראל--כאשר דברת.  ו,לז הנה אנכי, מציג את-גזת הצמר--בגרן:  אם טל יהיה על-הגזה לבדה, ועל-כל-הארץ חרב--וידעתי כי-תושיע בידי את-ישראל, כאשר דברת.  ו,לח ויהי-כן--וישכם ממחרת, ויזר את-הגזה; וימץ טל מן-הגזה, מלוא הספל מים.  ו,לט ויאמר גדעון, אל-האלהים, אל-יחר אפך בי, ואדברה אך הפעם; אנסה נא-רק-הפעם, בגזה--יהי-נא חרב אל-הגזה לבדה, ועל-כל-הארץ יהיה-טל.  ו,מ ויעש אלהים כן, בלילה ההוא; ויהי-חרב אל-הגזה לבדה, ועל-כל-הארץ היה טל.  

ז,א וישכם ירבעל הוא גדעון, וכל-העם אשר אתו, ויחנו, על-עין חרד; ומחנה מדין היה-לו מצפון, מגבעת המורה בעמק.  

ז,ב ויאמר יהוה, אל-גדעון, רב העם אשר אתך, מתתי את-מדין בידם:  פן-יתפאר עלי ישראל לאמר, ידי הושיעה לי.  ז,ג ועתה, קרא נא באזני העם לאמר, מי-ירא וחרד, ישב ויצפר מהר הגלעד; וישב מן-העם, עשרים ושנים אלף, ועשרת אלפים, נשארו.  

ז,ד ויאמר יהוה אל-גדעון, עוד העם רב, הורד אותם אל-המים, ואצרפנו לך שם; והיה אשר אמר אליך זה ילך אתך, הוא ילך אתך, וכל אשר-אמר אליך זה לא-ילך עמך, הוא לא ילך.  ז,ה ויורד את-העם, אל-המים; ויאמר יהוה אל-גדעון, כל אשר-ילק בלשונו מן-המים כאשר ילק הכלב תציג אותו לבד, וכל אשר-יכרע על-ברכיו, לשתות.  ז,ו ויהי, מספר המלקקים בידם אל-פיהם--שלש מאות, איש; וכל יתר העם, כרעו על-ברכיהם לשתות מים.  

ז,ז ויאמר יהוה אל-גדעון, בשלש מאות האיש המלקקים אושיע אתכם, ונתתי את-מדין, בידך; וכל-העם--ילכו, איש למקמו.  ז,ח ויקחו את-צדה העם בידם ואת שופרתיהם, ואת כל-איש ישראל שלח איש לאהליו, ובשלש-מאות האיש, החזיק; ומחנה מדין, היה לו מתחת בעמק.  

ז,ט ויהי, בלילה ההוא, ויאמר אליו יהוה, קום רד במחנה:  כי נתתיו, בידך.  ז,י ואם-ירא אתה, לרדת--רד אתה ופרה נערך, אל-המחנה.  ז,יא ושמעת, מה-ידברו, ואחר תחזקנה ידיך, וירדת במחנה; וירד הוא ופרה נערו, אל-קצה החמשים אשר במחנה.  ז,יב ומדין ועמלק וכל-בני-קדם נפלים בעמק, כארבה לרב; ולגמליהם אין מספר, כחול שעל-שפת הים לרב.  ז,יג ויבא גדעון--והנה-איש, מספר לרעהו חלום; ויאמר הנה חלום חלמתי, והנה צליל לחם שערים מתהפך במחנה מדין, ויבא עד-האהל ויכהו ויפל ויהפכהו למעלה, ונפל האהל.  ז,יד ויען רעהו ויאמר, אין זאת, בלתי אם-חרב גדעון בן-יואש, איש ישראל:  נתן האלהים בידו, את-מדין ואת-כל-המחנה.  

ז,טו ויהי כשמע גדעון את-מספר החלום, ואת-שברו--וישתחו; וישב, אל-מחנה ישראל, ויאמר קומו, כי-נתן יהוה בידכם את-מחנה מדין.  ז,טז ויחץ את-שלש-מאות האיש, שלשה ראשים; ויתן שופרות ביד-כלם וכדים ריקים, ולפדים בתוך הכדים.  ז,יז ויאמר אליהם, ממני תראו וכן תעשו; והנה אנכי בא בקצה המחנה, והיה כאשר-אעשה כן תעשון.  ז,יח ותקעתי, בשופר--אנכי, וכל-אשר אתי; ותקעתם בשופרות גם-אתם, סביבות כל-המחנה, ואמרתם, ליהוה ולגדעון.  

ז,יט ויבא גדעון ומאה-איש אשר-אתו בקצה המחנה, ראש האשמרת התיכונה--אך הקם הקימו, את-השמרים; ויתקעו, בשופרות, ונפוץ הכדים, אשר בידם.  ז,כ ויתקעו שלשת הראשים בשופרות, וישברו הכדים, ויחזיקו ביד-שמאולם בלפדים, וביד-ימינם השופרות לתקוע; ויקראו, חרב ליהוה ולגדעון.  ז,כא ויעמדו איש תחתיו, סביב למחנה; וירץ כל-המחנה ויריעו, ויניסו וינוסו.  ז,כב ויתקעו, שלש-מאות השופרות, וישם יהוה את חרב איש ברעהו, ובכל-המחנה; וינס המחנה עד-בית השטה, צררתה--עד שפת-אבל מחולה, על-טבת.  ז,כג ויצעק איש-ישראל מנפתלי ומן-אשר, ומן-כל-מנשה; וירדפו, אחרי מדין.  ז,כד ומלאכים שלח גדעון בכל-הר אפרים לאמר, רדו לקראת מדין ולכדו להם את-המים, עד בית ברה, ואת-הירדן; ויצעק כל-איש אפרים, וילכדו את-המים, עד בית ברה, ואת-הירדן.  ז,כה וילכדו שני-שרי מדין את-ערב ואת-זאב, ויהרגו את-עורב בצור-עורב ואת-זאב הרגו ביקב-זאב, וירדפו, אל-מדין; וראש-ערב וזאב--הביאו אל-גדעון, מעבר לירדן.  ח,א ויאמרו אליו איש אפרים, מה-הדבר הזה עשית לנו, לבלתי קראות לנו, כי הלכת להלחם במדין; ויריבון אתו, בחזקה.  ח,ב ויאמר אליהם, מה-עשיתי עתה ככם:  הלא, טוב עללות אפרים--מבציר אביעזר.  ח,ג בידכם נתן אלהים את-שרי מדין, את-ערב ואת-זאב, ומה-יכלתי, עשות ככם; אז, רפתה רוחם מעליו, בדברו, הדבר הזה.  ח,ד ויבא גדעון, הירדנה; עבר הוא, ושלש-מאות האיש אשר אתו, עיפים, ורדפים.  ח,ה ויאמר, לאנשי סכות, תנו-נא ככרות לחם, לעם אשר ברגלי:  כי-עיפים הם--ואנכי רדף אחרי זבח וצלמנע, מלכי מדין.  ח,ו ויאמר, שרי סכות, הכף זבח וצלמנע עתה, בידך:  כי-נתן לצבאך, לחם.  ח,ז ויאמר גדעון--לכן בתת יהוה את-זבח ואת-צלמנע, בידי:  ודשתי, את-בשרכם, את-קוצי המדבר, ואת-הברקנים.  ח,ח ויעל משם פנואל, וידבר אליהם כזאת; ויענו אותו אנשי פנואל, כאשר ענו אנשי סכות.  ח,ט ויאמר גם-לאנשי פנואל, לאמר:  בשובי בשלום, אתץ את-המגדל הזה.  

ח,י וזבח וצלמנע בקרקר, ומחניהם עמם כחמשת עשר אלף--כל הנותרים, מכל מחנה בני-קדם; והנפלים, מאה ועשרים אלף איש שלף חרב.  ח,יא ויעל גדעון, דרך השכוני באהלים, מקדם לנבח, ויגבהה; ויך, את-המחנה, והמחנה, היה בטח.  ח,יב וינסו, זבח וצלמנע, וירדף, אחריהם; וילכד את-שני מלכי מדין, את-זבח ואת-צלמנע, וכל-המחנה, החריד.  ח,יג וישב גדעון בן-יואש, מן-המלחמה, מלמעלה, החרס.  ח,יד וילכד-נער מאנשי סכות, וישאלהו; ויכתב אליו את-שרי סכות, ואת-זקניה--שבעים ושבעה, איש.  ח,טו ויבא, אל-אנשי סכות, ויאמר, הנה זבח וצלמנע:  אשר חרפתם אותי לאמר, הכף זבח וצלמנע עתה בידך, כי נתן לאנשיך היעפים, לחם.  ח,טז ויקח את-זקני העיר, ואת-קוצי המדבר ואת-הברקנים; וידע בהם, את אנשי סכות.  ח,יז ואת-מגדל פנואל, נתץ; ויהרג, את-אנשי העיר.  ח,יח ויאמר, אל-זבח ואל-צלמנע, איפה האנשים, אשר הרגתם בתבור; ויאמרו, כמוך כמוהם, אחד, כתאר בני המלך.  ח,יט ויאמר, אחי בני-אמי הם; חי-יהוה, לו החיתם אותם--לא הרגתי, אתכם.  ח,כ ויאמר ליתר בכורו, קום הרג אותם; ולא-שלף הנער חרבו כי ירא, כי עודנו נער.  ח,כא ויאמר זבח וצלמנע, קום אתה ופגע-בנו--כי כאיש, גבורתו; ויקם גדעון, ויהרג את-זבח ואת-צלמנע, ויקח את-השהרנים, אשר בצוארי גמליהם.  

ח,כב ויאמרו איש-ישראל, אל-גדעון, משל-בנו גם-אתה, גם-בנך גם בן-בנך:  כי הושעתנו, מיד מדין.  ח,כג ויאמר אלהם, גדעון, לא-אמשל אני בכם, ולא-ימשל בני בכם:  יהוה, ימשל בכם.  ח,כד ויאמר אלהם גדעון, אשאלה מכם שאלה, ותנו-לי, איש נזם שללו:  כי-נזמי זהב להם, כי ישמעאלים הם.  ח,כה ויאמרו, נתון נתן; ויפרשו, את-השמלה, וישליכו שמה, איש נזם שללו.  ח,כו ויהי, משקל נזמי הזהב אשר שאל, אלף ושבע-מאות, זהב--לבד מן-השהרנים והנטיפות ובגדי הארגמן, שעל מלכי מדין, ולבד מן-הענקות, אשר בצוארי גמליהם.  ח,כז ויעש אותו גדעון לאפוד, ויצג אותו בעירו בעפרה, ויזנו כל-ישראל אחריו, שם; ויהי לגדעון ולביתו, למוקש.  ח,כח ויכנע מדין, לפני בני ישראל, ולא יספו, לשאת ראשם; ותשקט הארץ ארבעים שנה, בימי גדעון.  

ח,כט וילך ירבעל בן-יואש, וישב בביתו.  ח,ל ולגדעון, היו שבעים בנים, יצאי, ירכו:  כי-נשים רבות, היו לו.  ח,לא ופילגשו אשר בשכם, ילדה-לו גם-היא בן; וישם את-שמו, אבימלך.  ח,לב וימת גדעון בן-יואש, בשיבה טובה; ויקבר, בקבר יואש אביו, בעפרה, אבי העזרי.  

ח,לג ויהי, כאשר מת גדעון, וישובו בני ישראל, ויזנו אחרי הבעלים; וישימו להם בעל ברית, לאלהים.  ח,לד ולא זכרו בני ישראל, את-יהוה אלהיהם, המציל אותם מיד כל-איביהם, מסביב.  ח,לה ולא-עשו חסד, עם-בית ירבעל גדעון:  ככל-הטובה--אשר עשה, עם-ישראל.  

ט,א וילך אבימלך בן-ירבעל שכמה, אל-אחי אמו; וידבר אליהם, ואל-כל-משפחת בית-אבי אמו לאמר.  ט,ב דברו-נא באזני כל-בעלי שכם, מה-טוב לכם--המשל בכם שבעים איש כל בני ירבעל, אם-משל בכם איש אחד; וזכרתם, כי-עצמכם ובשרכם אני.  ט,ג וידברו אחי-אמו עליו, באזני כל-בעלי שכם, את כל-הדברים, האלה; ויט לבם אחרי אבימלך, כי אמרו אחינו הוא.  ט,ד ויתנו-לו שבעים כסף, מבית בעל ברית; וישכר בהם אבימלך, אנשים ריקים ופחזים, וילכו, אחריו.  ט,ה ויבא בית-אביו, עפרתה, ויהרג את-אחיו בני-ירבעל שבעים איש, על-אבן אחת; ויותר יותם בן-ירבעל, הקטן--כי נחבא.  

ט,ו ויאספו כל-בעלי שכם, וכל-בית מלוא, וילכו, וימליכו את-אבימלך למלך--עם-אלון מצב, אשר בשכם.  ט,ז ויגדו ליותם, וילך ויעמד בראש הר-גרזים, וישא קולו, ויקרא; ויאמר להם, שמעו אלי בעלי שכם, וישמע אליכם, אלהים.  ט,ח הלוך הלכו העצים, למשח עליהם מלך; ויאמרו לזית, מלוכה מלכה עלינו.  ט,ט ויאמר להם, הזית, החדלתי את-דשני, אשר-בי יכבדו אלהים ואנשים; והלכתי, לנוע על-העצים.  ט,י ויאמרו העצים, לתאנה:  לכי-את, מלכי עלינו.  ט,יא ותאמר להם, התאנה, החדלתי את-מתקי, ואת-תנובתי הטובה; והלכתי, לנוע על-העצים.  ט,יב ויאמרו העצים, לגפן:  לכי-את, מלוכי מלכי עלינו.  ט,יג ותאמר להם, הגפן, החדלתי את-תירושי, המשמח אלהים ואנשים; והלכתי, לנוע על-העצים.  ט,יד ויאמרו כל-העצים, אל-האטד:  לך אתה, מלך-עלינו.  ט,טו ויאמר האטד, אל-העצים, אם באמת אתם משחים אתי למלך עליכם, באו חסו בצלי; ואם-אין--תצא אש מן-האטד, ותאכל את-ארזי הלבנון.  ט,טז ועתה, אם-באמת ובתמים עשיתם, ותמליכו, את-אבימלך; ואם-טובה עשיתם עם-ירבעל ועם-ביתו, ואם-כגמול ידיו עשיתם לו.  ט,יז אשר-נלחם אבי, עליכם; וישלך את-נפשו מנגד, ויצל אתכם מיד מדין.  ט,יח ואתם קמתם על-בית אבי, היום, ותהרגו את-בניו שבעים איש, על-אבן אחת; ותמליכו את-אבימלך בן-אמתו, על-בעלי שכם, כי אחיכם, הוא.  ט,יט ואם-באמת ובתמים עשיתם עם-ירבעל ועם-ביתו, היום הזה--שמחו, באבימלך, וישמח גם-הוא, בכם.  ט,כ ואם-אין--תצא אש מאבימלך, ותאכל את-בעלי שכם ואת-בית מלוא; ותצא אש מבעלי שכם, ומבית מלוא, ותאכל, את-אבימלך.  ט,כא וינס יותם, ויברח וילך בארה; וישב שם, מפני אבימלך אחיו.  

ט,כב וישר אבימלך על-ישראל, שלש שנים.  ט,כג וישלח אלהים, רוח רעה, בין אבימלך, ובין בעלי שכם; ויבגדו בעלי-שכם, באבימלך.  ט,כד לבוא, חמס שבעים בני-ירבעל; ודמם, לשום על-אבימלך אחיהם אשר הרג אותם, ועל בעלי שכם, אשר-חזקו את-ידיו להרג את-אחיו.  ט,כה וישימו לו בעלי שכם מארבים, על ראשי ההרים, ויגזלו, את כל-אשר-יעבר עליהם בדרך; ויגד, לאבימלך.  

ט,כו ויבא געל בן-עבד, ואחיו, ויעברו, בשכם; ויבטחו-בו, בעלי שכם.  ט,כז ויצאו השדה ויבצרו את-כרמיהם, וידרכו, ויעשו, הלולים; ויבאו, בית אלהיהם, ויאכלו וישתו, ויקללו את-אבימלך.  ט,כח ויאמר געל בן-עבד, מי-אבימלך ומי-שכם כי נעבדנו--הלא בן-ירבעל, וזבל פקידו; עבדו, את-אנשי חמור אבי שכם, ומדוע, נעבדנו אנחנו.  ט,כט ומי יתן את-העם הזה, בידי, ואסירה, את-אבימלך; ויאמר, לאבימלך, רבה צבאך, וצאה.  ט,ל וישמע, זבל שר-העיר, את-דברי, געל בן-עבד; ויחר, אפו.  ט,לא וישלח מלאכים אל-אבימלך, בתרמה לאמר:  הנה געל בן-עבד ואחיו באים שכמה, והנם צרים את-העיר עליך.  ט,לב ועתה קום לילה, אתה והעם אשר-אתך; וארב, בשדה.  ט,לג והיה בבקר כזרח השמש, תשכים ופשטת על-העיר; והנה-הוא והעם אשר-אתו, יצאים אליך, ועשית לו, כאשר תמצא ידך.  ט,לד ויקם אבימלך וכל-העם אשר-עמו, לילה; ויארבו על-שכם, ארבעה ראשים.  ט,לה ויצא, געל בן-עבד, ויעמד, פתח שער העיר; ויקם אבימלך והעם אשר-אתו, מן-המארב.  ט,לו וירא-געל, את-העם, ויאמר אל-זבל, הנה-עם יורד מראשי ההרים; ויאמר אליו זבל, את צל ההרים אתה ראה כאנשים.  ט,לז ויסף עוד געל, לדבר, ויאמר, הנה-עם יורדים מעם טבור הארץ; וראש-אחד בא, מדרך אלון מעוננים.  ט,לח ויאמר אליו זבל, איה אפוא פיך אשר תאמר, מי אבימלך, כי נעבדנו:  הלא זה העם אשר מאסתה בו, צא-נא עתה והלחם בו.  ט,לט ויצא געל, לפני בעלי שכם; וילחם, באבימלך.  ט,מ וירדפהו אבימלך, וינס מפניו; ויפלו חללים רבים, עד-פתח השער.  ט,מא וישב אבימלך, בארומה; ויגרש זבל את-געל ואת-אחיו, משבת בשכם.  

ט,מב ויהי, ממחרת, ויצא העם, השדה; ויגדו, לאבימלך.  ט,מג ויקח את-העם, ויחצם לשלשה ראשים, ויארב, בשדה; וירא, והנה העם יצא מן-העיר, ויקם עליהם, ויכם.  ט,מד ואבימלך, והראשים אשר עמו, פשטו, ויעמדו פתח שער העיר; ושני הראשים, פשטו על-כל-אשר בשדה--ויכום.  ט,מה ואבימלך נלחם בעיר, כל היום ההוא, וילכד את-העיר, ואת-העם אשר-בה הרג; ויתץ, את-העיר, ויזרעה, מלח.  

ט,מו וישמעו, כל-בעלי מגדל-שכם; ויבאו אל-צריח, בית אל ברית.  ט,מז ויגד, לאבימלך:  כי התקבצו, כל-בעלי מגדל-שכם.  ט,מח ויעל אבימלך הר-צלמון, הוא וכל-העם אשר-אתו, ויקח אבימלך את-הקרדמות בידו ויכרת שוכת עצים, וישאה וישם על-שכמו; ויאמר אל-העם אשר-עמו, מה ראיתם עשיתי--מהרו, עשו כמוני.  ט,מט ויכרתו גם-כל-העם איש שוכה, וילכו אחרי אבימלך וישימו על-הצריח, ויציתו עליהם את-הצריח, באש; וימתו גם כל-אנשי מגדל-שכם, כאלף--איש ואשה.  

ט,נ וילך אבימלך, אל-תבץ; ויחן בתבץ, וילכדה.  ט,נא ומגדל-עז, היה בתוך-העיר, וינסו שמה כל-האנשים והנשים וכל בעלי העיר, ויסגרו בעדם; ויעלו, על-גג המגדל.  ט,נב ויבא אבימלך עד-המגדל, וילחם בו; ויגש עד-פתח המגדל, לשרפו באש.  ט,נג ותשלך אשה אחת, פלח רכב--על-ראש אבימלך; ותרץ, את-גלגלתו.  ט,נד ויקרא מהרה אל-הנער נשא כליו, ויאמר לו שלף חרבך ומותתני--פן-יאמרו לי, אשה הרגתהו; וידקרהו נערו, וימת.  ט,נה ויראו איש-ישראל, כי מת אבימלך; וילכו, איש למקמו.  ט,נו וישב אלהים, את רעת אבימלך, אשר עשה לאביו, להרג את-שבעים אחיו.  ט,נז ואת, כל-רעת אנשי שכם, השיב אלהים, בראשם; ותבא אליהם, קללת יותם בן-ירבעל.  

י,א ויקם אחרי אבימלך להושיע את-ישראל, תולע בן-פואה בן-דודו--איש יששכר; והוא-ישב בשמיר, בהר אפרים.  י,ב וישפט, את-ישראל, עשרים ושלש, שנה; וימת, ויקבר בשמיר.  

י,ג ויקם אחריו, יאיר הגלעדי; וישפט, את-ישראל, עשרים ושתים, שנה.  י,ד ויהי-לו שלשים בנים, רכבים על-שלשים עירים, ושלשים עירים, להם; להם יקראו חות יאיר, עד היום הזה, אשר, בארץ הגלעד.  י,ה וימת יאיר, ויקבר בקמון.  

י,ו ויסיפו בני ישראל, לעשות הרע בעיני יהוה, ויעבדו את-הבעלים ואת-העשתרות ואת-אלהי ארם ואת-אלהי צידון ואת אלהי מואב ואת אלהי בני-עמון, ואת אלהי פלשתים; ויעזבו את-יהוה, ולא עבדוהו.  י,ז ויחר-אף יהוה, בישראל; וימכרם, ביד-פלשתים, וביד, בני עמון.  י,ח וירעצו וירצצו את-בני ישראל, בשנה ההיא:  שמנה עשרה שנה, את-כל-בני ישראל אשר בעבר הירדן--בארץ האמרי, אשר בגלעד.  י,ט ויעברו בני-עמון את-הירדן, להלחם גם-ביהודה ובבנימין ובבית אפרים; ותצר לישראל, מאד.  י,י ויזעקו בני ישראל, אל-יהוה לאמר:  חטאנו לך--וכי עזבנו את-אלהינו, ונעבד את-הבעלים.  

י,יא ויאמר יהוה, אל-בני ישראל:  הלא ממצרים ומן-האמרי, ומן-בני עמון ומן-פלשתים.  י,יב וצידונים ועמלק ומעון, לחצו אתכם; ותצעקו אלי, ואושיעה אתכם מידם.  י,יג ואתם עזבתם אותי, ותעבדו אלהים אחרים; לכן לא-אוסיף, להושיע אתכם.  י,יד לכו, וזעקו אל-האלהים, אשר בחרתם, בם:  המה יושיעו לכם, בעת צרתכם.  י,טו ויאמרו בני-ישראל אל-יהוה, חטאנו--עשה-אתה לנו, ככל-הטוב בעיניך:  אך הצילנו נא, היום הזה.  י,טז ויסירו את-אלהי הנכר, מקרבם, ויעבדו, את-יהוה; ותקצר נפשו, בעמל ישראל.  

י,יז ויצעקו בני עמון, ויחנו בגלעד; ויאספו בני ישראל, ויחנו במצפה.  י,יח ויאמרו העם שרי גלעד, איש אל-רעהו, מי האיש, אשר יחל להלחם בבני עמון--יהיה לראש, לכל ישבי גלעד.  

יא,א ויפתח הגלעדי, היה גבור חיל, והוא, בן-אשה זונה; ויולד גלעד, את-יפתח.  יא,ב ותלד אשת-גלעד לו, בנים; ויגדלו בני-האשה ויגרשו את-יפתח, ויאמרו לו לא-תנחל בבית-אבינו--כי בן-אשה אחרת, אתה.  יא,ג ויברח יפתח מפני אחיו, וישב בארץ טוב; ויתלקטו אל-יפתח אנשים ריקים, ויצאו עמו.  

יא,ד ויהי, מימים; וילחמו בני-עמון, עם-ישראל.  יא,ה ויהי, כאשר-נלחמו בני-עמון עם-ישראל; וילכו זקני גלעד, לקחת את-יפתח מארץ טוב.  יא,ו ויאמרו ליפתח--לכה, והייתה לנו לקצין; ונלחמה, בבני עמון.  יא,ז ויאמר יפתח, לזקני גלעד, הלא אתם שנאתם אותי, ותגרשוני מבית אבי; ומדוע באתם אלי, עתה, כאשר, צר לכם.  יא,ח ויאמרו זקני גלעד אל-יפתח, לכן עתה שבנו אליך, והלכת עמנו, ונלחמת בבני עמון; והיית לנו לראש, לכל ישבי גלעד.  יא,ט ויאמר יפתח אל-זקני גלעד, אם-משיבים אתם אותי להלחם בבני עמון, ונתן יהוה אותם, לפני--אנכי, אהיה לכם לראש.  יא,י ויאמרו זקני-גלעד, אל-יפתח:  יהוה, יהיה שמע בינותינו--אם-לא כדברך, כן נעשה.  יא,יא וילך יפתח עם-זקני גלעד, וישימו העם אותו עליהם לראש ולקצין; וידבר יפתח את-כל-דבריו לפני יהוה, במצפה.  

יא,יב וישלח יפתח מלאכים, אל-מלך בני-עמון לאמר:  מה-לי ולך, כי-באת אלי להלחם בארצי.  יא,יג ויאמר מלך בני-עמון אל-מלאכי יפתח, כי-לקח ישראל את-ארצי בעלותו ממצרים, מארנון ועד-היבק, ועד-הירדן; ועתה, השיבה אתהן בשלום.  יא,יד ויוסף עוד, יפתח; וישלח, מלאכים, אל-מלך, בני עמון.  יא,טו ויאמר לו, כה אמר יפתח:  לא-לקח ישראל את-ארץ מואב, ואת-ארץ בני עמון.  יא,טז כי, בעלותם ממצרים; וילך ישראל במדבר עד-ים-סוף, ויבא קדשה.  יא,יז וישלח ישראל מלאכים אל-מלך אדום לאמר אעברה-נא בארצך, ולא שמע מלך אדום, וגם אל-מלך מואב שלח, ולא אבה; וישב ישראל, בקדש.  יא,יח וילך במדבר, ויסב את-ארץ אדום ואת-ארץ מואב, ויבא ממזרח-שמש לארץ מואב, ויחנון בעבר ארנון; ולא-באו בגבול מואב, כי ארנון גבול מואב.  יא,יט וישלח ישראל מלאכים, אל-סיחון מלך-האמרי מלך חשבון; ויאמר לו ישראל, נעברה-נא בארצך עד-מקומי.  יא,כ ולא-האמין סיחון את-ישראל, עבר בגבלו, ויאסף סיחון את-כל-עמו, ויחנו ביהצה; וילחם, עם-ישראל.  יא,כא ויתן יהוה אלהי-ישראל את-סיחון ואת-כל-עמו, ביד ישראל--ויכום; ויירש, ישראל, את כל-ארץ האמרי, יושב הארץ ההיא.  יא,כב ויירשו, את כל-גבול האמרי--מארנון, ועד-היבק, ומן-המדבר, ועד-הירדן.  יא,כג ועתה יהוה אלהי ישראל, הוריש את-האמרי, מפני, עמו ישראל; ואתה, תירשנו.  יא,כד הלא את אשר יורישך, כמוש אלהיך--אותו תירש; ואת כל-אשר הוריש יהוה אלהינו, מפנינו--אותו נירש.  יא,כה ועתה, הטוב טוב אתה, מבלק בן-צפור, מלך מואב:  הרוב רב עם-ישראל, אם-נלחם נלחם בם.  יא,כו בשבת ישראל בחשבון ובבנותיה ובערעור ובבנותיה, ובכל-הערים אשר על-ידי ארנון, שלש מאות, שנה--ומדוע לא-הצלתם, בעת ההיא.  יא,כז ואנכי, לא-חטאתי לך, ואתה עשה אתי רעה, להלחם בי:  ישפט יהוה השפט, היום, בין בני ישראל, ובין בני עמון.  יא,כח ולא שמע, מלך בני עמון, אל-דברי יפתח, אשר שלח אליו.  

יא,כט ותהי על-יפתח רוח יהוה, ויעבר את-הגלעד ואת-מנשה; ויעבר, את-מצפה גלעד, וממצפה גלעד, עבר בני עמון.  יא,ל וידר יפתח נדר ליהוה, ויאמר:  אם-נתון תתן את-בני עמון, בידי.  יא,לא והיה היוצא, אשר יצא מדלתי ביתי לקראתי, בשובי בשלום, מבני עמון--והיה, ליהוה, והעליתיהו, עלה.  

יא,לב ויעבר יפתח אל-בני עמון, להלחם בם; ויתנם יהוה, בידו.  יא,לג ויכם מערוער ועד-באך מנית עשרים עיר, ועד אבל כרמים, מכה, גדולה מאד; ויכנעו בני עמון, מפני בני ישראל.  

יא,לד ויבא יפתח המצפה, אל-ביתו, והנה בתו יצאת לקראתו, בתפים ובמחלות:  ורק היא יחידה, אין-לו ממנו בן או-בת.  יא,לה ויהי כראותו אותה ויקרע את-בגדיו, ויאמר אהה בתי הכרע הכרעתני, ואת, היית בעכרי; ואנכי, פציתי פי אל-יהוה, ולא אוכל, לשוב.  יא,לו ותאמר אליו, אבי פציתה את-פיך אל-יהוה--עשה לי, כאשר יצא מפיך:  אחרי אשר עשה לך יהוה נקמות, מאיביך--מבני עמון.  יא,לז ותאמר, אל-אביה, יעשה לי, הדבר הזה:  הרפה ממני שנים חדשים, ואלכה וירדתי על-ההרים, ואבכה על-בתולי, אנכי ורעיתי ורעותי.  יא,לח ויאמר לכי, וישלח אותה שני חדשים; ותלך היא ורעותיה, ותבך על-בתוליה על-ההרים.  יא,לט ויהי מקץ שנים חדשים, ותשב אל-אביה, ויעש לה, את-נדרו אשר נדר; והיא לא-ידעה איש, ותהי-חק בישראל.  יא,מ מימים ימימה, תלכנה בנות ישראל, לתנות, לבת-יפתח הגלעדי--ארבעת ימים, בשנה.  

יב,א ויצעק איש אפרים, ויעבר צפונה; ויאמרו ליפתח מדוע עברת להלחם בבני-עמון, ולנו לא קראת ללכת עמך--ביתך, נשרף עליך באש.  יב,ב ויאמר יפתח, אליהם, איש ריב הייתי אני ועמי ובני-עמון, מאד; ואזעק אתכם, ולא-הושעתם אותי מידם.  יב,ג ואראה כי-אינך מושיע, ואשימה נפשי בכפי ואעברה אל-בני עמון, ויתנם יהוה, בידי; ולמה עליתם אלי, היום הזה--להלחם בי.  יב,ד ויקבץ יפתח את-כל-אנשי גלעד, וילחם את-אפרים; ויכו אנשי גלעד את-אפרים, כי אמרו פליטי אפרים אתם--גלעד, בתוך אפרים בתוך מנשה.  יב,ה וילכד גלעד את-מעברות הירדן, לאפרים; והיה כי יאמרו פליטי אפרים, אעברה, ויאמרו לו אנשי-גלעד האפרתי אתה, ויאמר לא.  יב,ו ויאמרו לו אמר-נא שבלת ויאמר סבלת, ולא יכין לדבר כן, ויאחזו אותו, וישחטוהו אל-מעברות הירדן; ויפל בעת ההיא, מאפרים, ארבעים ושנים, אלף.  יב,ז וישפט יפתח את-ישראל, שש שנים; וימת, יפתח הגלעדי, ויקבר, בערי גלעד.  

יב,ח וישפט אחריו את-ישראל, אבצן מבית לחם.  יב,ט ויהי-לו שלשים בנים, ושלשים בנות שלח החוצה, ושלשים בנות, הביא לבניו מן-החוץ; וישפט את-ישראל, שבע שנים.  יב,י וימת אבצן, ויקבר בבית לחם.  

יב,יא וישפט אחריו את-ישראל, אילון הזבולני; וישפט את-ישראל, עשר שנים.  יב,יב וימת, אילון הזבולני; ויקבר באילון, בארץ זבולן.  

יב,יג וישפט אחריו, את-ישראל, עבדון בן-הלל, הפרעתוני.  יב,יד ויהי-לו ארבעים בנים, ושלשים בני בנים, רכבים, על-שבעים עירם; וישפט את-ישראל, שמנה שנים.  יב,טו וימת עבדון בן-הלל, הפרעתוני; ויקבר בפרעתון בארץ אפרים, בהר העמלקי.  

יג,א ויסיפו בני ישראל, לעשות הרע בעיני יהוה; ויתנם יהוה ביד-פלשתים, ארבעים שנה.  

יג,ב ויהי איש אחד מצרעה ממשפחת הדני, ושמו מנוח; ואשתו עקרה, ולא ילדה.  יג,ג וירא מלאך-יהוה, אל-האשה; ויאמר אליה, הנה-נא את-עקרה ולא ילדת, והרית, וילדת בן.  יג,ד ועתה השמרי נא, ואל-תשתי יין ושכר; ואל-תאכלי, כל-טמא.  יג,ה כי הנך הרה וילדת בן, ומורה לא-יעלה על-ראשו--כי-נזיר אלהים יהיה הנער, מן-הבטן; והוא, יחל להושיע את-ישראל--מיד פלשתים.  יג,ו ותבא האשה, ותאמר לאישה לאמר, איש האלהים בא אלי, ומראהו כמראה מלאך האלהים נורא מאד; ולא שאלתיהו אי-מזה הוא, ואת-שמו לא-הגיד לי.  יג,ז ויאמר לי, הנך הרה וילדת בן; ועתה אל-תשתי יין ושכר, ואל-תאכלי כל-טמאה--כי-נזיר אלהים יהיה הנער, מן-הבטן עד-יום מותו.  

יג,ח ויעתר מנוח אל-יהוה, ויאמר:  בי אדוני--איש האלהים אשר שלחת יבוא-נא עוד אלינו, ויורנו מה-נעשה לנער היולד.  יג,ט וישמע האלהים, בקול מנוח; ויבא מלאך האלהים עוד אל-האשה, והיא יושבת בשדה, ומנוח אישה, אין עמה.  יג,י ותמהר, האשה, ותרץ, ותגד לאישה; ותאמר אליו--הנה נראה אלי האיש, אשר-בא ביום אלי.  יג,יא ויקם וילך מנוח, אחרי אשתו; ויבא, אל-האיש, ויאמר לו האתה האיש אשר-דברת אל-האשה, ויאמר אני.  יג,יב ויאמר מנוח, עתה יבא דבריך:  מה-יהיה משפט-הנער, ומעשהו.  יג,יג ויאמר מלאך יהוה, אל-מנוח:  מכל אשר-אמרתי אל-האשה, תשמר.  יג,יד מכל אשר-יצא מגפן היין לא תאכל, ויין ושכר אל-תשת, וכל-טמאה, אל-תאכל:  כל אשר-צויתיה, תשמר.  

יג,טו ויאמר מנוח, אל-מלאך יהוה:  נעצרה-נא אותך, ונעשה לפניך גדי עזים.  יג,טז ויאמר מלאך יהוה אל-מנוח, אם-תעצרני לא-אכל בלחמך, ואם-תעשה עלה, ליהוה תעלנה:  כי לא-ידע מנוח, כי-מלאך יהוה הוא.  יג,יז ויאמר מנוח אל-מלאך יהוה, מי שמך:  כי-יבא דבריך דברך, וכבדנוך.  יג,יח ויאמר לו מלאך יהוה, למה זה תשאל לשמי--והוא-פלאי.  

יג,יט ויקח מנוח את-גדי העזים, ואת-המנחה, ויעל על-הצור, ליהוה; ומפלא לעשות, ומנוח ואשתו ראים.  יג,כ ויהי בעלות הלהב מעל המזבח, השמימה, ויעל מלאך-יהוה, בלהב המזבח; ומנוח ואשתו ראים, ויפלו על-פניהם ארצה.  יג,כא ולא-יסף עוד מלאך יהוה, להראה אל-מנוח ואל-אשתו; אז ידע מנוח, כי-מלאך יהוה הוא.  יג,כב ויאמר מנוח אל-אשתו, מות נמות:  כי אלהים, ראינו.  יג,כג ותאמר לו אשתו, לו חפץ יהוה להמיתנו לא-לקח מידנו עלה ומנחה, ולא הראנו, את-כל-אלה; וכעת, לא השמיענו כזאת.  יג,כד ותלד האשה בן, ותקרא את-שמו שמשון; ויגדל הנער, ויברכהו יהוה.  יג,כה ותחל רוח יהוה, לפעמו במחנה-דן, בין צרעה, ובין אשתאל.  

יד,א וירד שמשון, תמנתה; וירא אשה בתמנתה, מבנות פלשתים.  יד,ב ויעל, ויגד לאביו ולאמו, ויאמר אשה ראיתי בתמנתה, מבנות פלשתים; ועתה, קחו-אותה לי לאשה.  יד,ג ויאמר לו אביו ואמו, האין בבנות אחיך ובכל-עמי אשה--כי-אתה הולך לקחת אשה, מפלשתים הערלים; ויאמר שמשון אל-אביו אותה קח-לי, כי-היא ישרה בעיני.  יד,ד ואביו ואמו לא ידעו, כי מיהוה היא--כי-תאנה הוא-מבקש, מפלשתים; ובעת ההיא, פלשתים משלים בישראל.  יד,ה וירד שמשון ואביו ואמו, תמנתה; ויבאו, עד-כרמי תמנתה, והנה כפיר אריות, שאג לקראתו.  יד,ו ותצלח עליו רוח יהוה, וישסעהו כשסע הגדי, ומאומה, אין בידו; ולא הגיד לאביו ולאמו, את אשר עשה.  יד,ז וירד, וידבר לאשה; ותישר, בעיני שמשון.  יד,ח וישב מימים, לקחתה, ויסר לראות, את מפלת האריה; והנה עדת דבורים בגוית האריה, ודבש.  יד,ט וירדהו אל-כפיו, וילך הלוך ואכל, וילך אל-אביו ואל-אמו, ויתן להם ויאכלו; ולא-הגיד להם, כי מגוית האריה רדה הדבש.  יד,י וירד אביהו, אל-האשה; ויעש שם שמשון משתה, כי כן יעשו הבחורים.  יד,יא ויהי, כראותם אותו; ויקחו שלשים מרעים, ויהיו אתו.  יד,יב ויאמר להם שמשון, אחודה-נא לכם חידה:  אם-הגד תגידו אותה לי שבעת ימי המשתה, ומצאתם--ונתתי לכם שלשים סדינים, ושלשים חלפת בגדים.  יד,יג ואם-לא תוכלו, להגיד לי--ונתתם אתם לי שלשים סדינים, ושלשים חליפות בגדים; ויאמרו לו--חודה חידתך, ונשמענה.  יד,יד ויאמר להם, מהאכל יצא מאכל, ומעז, יצא מתוק; ולא יכלו להגיד החידה, שלשת ימים.  יד,טו ויהי ביום השביעי, ויאמרו לאשת-שמשון פתי את-אישך ויגד-לנו את-החידה--פן-נשרף אותך ואת-בית אביך, באש; הלירשנו, קראתם לנו הלא.  יד,טז ותבך אשת שמשון עליו, ותאמר רק-שנאתני ולא אהבתני--החידה חדת לבני עמי, ולי לא הגדתה; ויאמר לה, הנה לאבי ולאמי לא הגדתי--ולך אגיד.  יד,יז ותבך עליו שבעת הימים, אשר-היה להם המשתה; ויהי ביום השביעי, ויגד-לה כי הציקתהו, ותגד החידה, לבני עמה.  יד,יח ויאמרו לו אנשי העיר ביום השביעי, בטרם יבא החרסה, מה-מתוק מדבש, ומה עז מארי; ויאמר להם--לולא חרשתם בעגלתי, לא מצאתם חידתי.  יד,יט ותצלח עליו רוח יהוה, וירד אשקלון ויך מהם שלשים איש ויקח את-חליצותם, ויתן החליפות, למגידי החידה; ויחר אפו, ויעל בית אביהו.  יד,כ ותהי, אשת שמשון, למרעהו, אשר רעה לו.  

טו,א ויהי מימים בימי קציר-חטים, ויפקד שמשון את-אשתו בגדי עזים, ויאמר, אבאה אל-אשתי החדרה; ולא-נתנו אביה, לבוא.  טו,ב ויאמר אביה, אמר אמרתי כי-שנא שנאתה, ואתננה, למרעך; הלא אחותה הקטנה טובה ממנה, תהי-נא לך תחתיה.  טו,ג ויאמר להם שמשון, נקיתי הפעם מפלשתים:  כי-עשה אני עמם, רעה.  טו,ד וילך שמשון, וילכד שלש-מאות שועלים; ויקח לפדים, ויפן זנב אל-זנב, וישם לפיד אחד בין-שני הזנבות, בתוך.  טו,ה ויבער-אש בלפידים, וישלח בקמות פלשתים; ויבער מגדיש ועד-קמה, ועד-כרם זית.  טו,ו ויאמרו פלשתים, מי עשה זאת, ויאמרו שמשון חתן התמני, כי לקח את-אשתו ויתנה למרעהו; ויעלו פלשתים, וישרפו אותה ואת-אביה באש.  טו,ז ויאמר להם שמשון, אם-תעשון כזאת:  כי אם-נקמתי בכם, ואחר אחדל.  טו,ח ויך אותם שוק על-ירך, מכה גדולה; וירד וישב, בסעיף סלע עיטם.  

טו,ט ויעלו פלשתים, ויחנו ביהודה; וינטשו, בלחי.  טו,י ויאמרו איש יהודה, למה עליתם עלינו; ויאמרו, לאסור את-שמשון עלינו, לעשות לו, כאשר עשה לנו.  טו,יא וירדו שלשת אלפים איש מיהודה, אל-סעיף סלע עיטם, ויאמרו לשמשון הלא ידעת כי-משלים בנו פלשתים, ומה-זאת עשית לנו; ויאמר להם--כאשר עשו לי, כן עשיתי להם.  טו,יב ויאמרו לו לאסרך ירדנו, לתתך ביד-פלשתים; ויאמר להם, שמשון, השבעו לי, פן-תפגעון בי אתם.  טו,יג ויאמרו לו לאמר, לא כי-אסר נאסרך ונתנוך בידם, והמת, לא נמיתך; ויאסרהו, בשנים עבתים חדשים, ויעלוהו, מן-הסלע.  טו,יד הוא-בא עד-לחי, ופלשתים הריעו לקראתו; ותצלח עליו רוח יהוה, ותהיינה העבתים אשר על-זרועותיו כפשתים אשר בערו באש, וימסו אסוריו, מעל ידיו.  טו,טו וימצא לחי-חמור, טריה; וישלח ידו ויקחה, ויך-בה אלף איש.  טו,טז ויאמר שמשון--בלחי החמור, חמור חמרתים; בלחי החמור, הכיתי אלף איש.  טו,יז ויהי ככלתו לדבר, וישלך הלחי מידו; ויקרא למקום ההוא, רמת לחי.  טו,יח ויצמא, מאד, ויקרא אל-יהוה ויאמר, אתה נתת ביד-עבדך את-התשועה הגדלה הזאת; ועתה אמות בצמא, ונפלתי ביד הערלים.  טו,יט ויבקע אלהים את-המכתש אשר-בלחי, ויצאו ממנו מים וישת, ותשב רוחו, ויחי; על-כן קרא שמה, עין הקורא אשר בלחי, עד, היום הזה.  טו,כ וישפט את-ישראל בימי פלשתים, עשרים שנה.  

טז,א וילך שמשון, עזתה; וירא-שם אשה זונה, ויבא אליה.  טז,ב לעזתים לאמר, בא שמשון הנה, ויסבו ויארבו-לו כל-הלילה, בשער העיר; ויתחרשו כל-הלילה לאמר, עד-אור הבקר והרגנהו.  טז,ג וישכב שמשון, עד-חצי הלילה, ויקם בחצי הלילה ויאחז בדלתות שער-העיר ובשתי המזזות, ויסעם עם-הבריח וישם על-כתפיו; ויעלם אל-ראש ההר, אשר על-פני חברון.  

טז,ד ויהי, אחרי-כן, ויאהב אשה, בנחל שרק; ושמה, דלילה.  טז,ה ויעלו אליה סרני פלשתים, ויאמרו לה פתי אותו וראי במה כחו גדול, ובמה נוכל לו, ואסרנוהו לענותו; ואנחנו, נתן-לך, איש, אלף ומאה כסף.  טז,ו ותאמר דלילה, אל-שמשון, הגידה-נא לי, במה כחך גדול; ובמה תאסר, לענותך.  טז,ז ויאמר אליה, שמשון, אם-יאסרני בשבעה יתרים לחים, אשר לא-חרבו--וחליתי והייתי, כאחד האדם.  טז,ח ויעלו-לה סרני פלשתים, שבעה יתרים לחים--אשר לא-חרבו; ותאסרהו, בהם.  טז,ט והארב, ישב לה בחדר, ותאמר אליו, פלשתים עליך שמשון; וינתק, את-היתרים, כאשר ינתק פתיל-הנערת בהריחו אש, ולא נודע כחו.  טז,י ותאמר דלילה, אל-שמשון, הנה התלת בי, ותדבר אלי כזבים; עתה הגידה-נא לי, במה תאסר.  טז,יא ויאמר אליה--אם-אסור יאסרוני בעבתים חדשים, אשר לא-נעשה בהם מלאכה:  וחליתי והייתי, כאחד האדם.  טז,יב ותקח דלילה עבתים חדשים ותאסרהו בהם, ותאמר אליו פלשתים עליך שמשון, והארב, ישב בחדר; וינתקם מעל זרעתיו, כחוט.  טז,יג ותאמר דלילה אל-שמשון, עד-הנה התלת בי ותדבר אלי כזבים--הגידה לי, במה תאסר; ויאמר אליה--אם-תארגי את-שבע מחלפות ראשי, עם-המסכת.  טז,יד ותתקע, ביתד, ותאמר אליו, פלשתים עליך שמשון; וייקץ, משנתו, ויסע את-היתד הארג, ואת-המסכת.  טז,טו ותאמר אליו, איך תאמר אהבתיך, ולבך, אין אתי:  זה שלש פעמים, התלת בי, ולא-הגדת לי, במה כחך גדול.  טז,טז ויהי כי-הציקה לו בדבריה, כל-הימים--ותאלצהו; ותקצר נפשו, למות.  טז,יז ויגד-לה את-כל-לבו, ויאמר לה מורה לא-עלה על-ראשי--כי-נזיר אלהים אני, מבטן אמי; אם-גלחתי וסר ממני כחי, וחליתי והייתי ככל-האדם.  טז,יח ותרא דלילה, כי-הגיד לה את-כל-לבו, ותשלח ותקרא לסרני פלשתים לאמר עלו הפעם, כי-הגיד לה לי את-כל-לבו; ועלו אליה סרני פלשתים, ויעלו הכסף בידם.  טז,יט ותישנהו, על-ברכיה, ותקרא לאיש, ותגלח את-שבע מחלפות ראשו; ותחל, לענותו, ויסר כחו, מעליו.  טז,כ ותאמר, פלשתים עליך שמשון; ויקץ משנתו, ויאמר אצא כפעם בפעם ואנער, והוא לא ידע, כי יהוה סר מעליו.  טז,כא ויאחזוהו פלשתים, וינקרו את-עיניו; ויורידו אותו עזתה, ויאסרוהו בנחשתים, ויהי טוחן, בבית האסירים האסורים.  טז,כב ויחל שער-ראשו לצמח, כאשר גלח.  

טז,כג וסרני פלשתים, נאספו לזבח זבח-גדול לדגון אלהיהם--ולשמחה; ויאמרו--נתן אלהינו בידנו, את שמשון אויבנו.  טז,כד ויראו אתו העם, ויהללו את-אלהיהם:  כי אמרו, נתן אלהינו בידנו את-אויבנו, ואת מחריב ארצנו, ואשר הרבה את-חללינו.  טז,כה ויהי, כי טוב כטוב לבם, ויאמרו, קראו לשמשון וישחק-לנו; ויקראו לשמשון מבית האסירים האסורים, ויצחק לפניהם, ויעמידו אותו, בין העמודים.  טז,כו ויאמר שמשון אל-הנער המחזיק בידו, הניחה אותי, והימשני והמישני את-העמדים, אשר הבית נכון עליהם; ואשען, עליהם.  טז,כז והבית, מלא האנשים והנשים, ושמה, כל סרני פלשתים; ועל-הגג, כשלשת אלפים איש ואשה, הראים, בשחוק שמשון.  טז,כח ויקרא שמשון אל-יהוה, ויאמר:  אדני יהוה זכרני נא וחזקני נא אך הפעם הזה, האלהים, ואנקמה נקם-אחת משתי עיני, מפלשתים.  טז,כט וילפת שמשון את-שני עמודי התוך, אשר הבית נכון עליהם, ויסמך, עליהם--אחד בימינו, ואחד בשמאלו.  טז,ל ויאמר שמשון, תמות נפשי עם-פלשתים, ויט בכח, ויפל הבית על-הסרנים ועל-כל-העם אשר-בו; ויהיו המתים, אשר המית במותו, רבים, מאשר המית בחייו.  טז,לא וירדו אחיו וכל-בית אביהו, וישאו אתו, ויעלו ויקברו אותו בין צרעה ובין אשתאל, בקבר מנוח אביו; והוא שפט את-ישראל, עשרים שנה.  

יז,א ויהי-איש מהר-אפרים, ושמו מיכיהו.  יז,ב ויאמר לאמו אלף ומאה הכסף אשר לקח-לך, ואתי ואת אלית וגם אמרת באזני, הנה-הכסף אתי, אני לקחתיו; ותאמר אמו, ברוך בני ליהוה.  יז,ג וישב את-אלף-ומאה הכסף, לאמו; ותאמר אמו הקדש הקדשתי את-הכסף ליהוה מידי לבני, לעשות פסל ומסכה, ועתה, אשיבנו לך.  יז,ד וישב את-הכסף, לאמו; ותקח אמו מאתים כסף ותתנהו לצורף, ויעשהו פסל ומסכה, ויהי, בבית מיכיהו.  יז,ה והאיש מיכה, לו בית אלהים; ויעש אפוד, ותרפים, וימלא את-יד אחד מבניו, ויהי-לו לכהן.  יז,ו בימים ההם, אין מלך בישראל:  איש הישר בעיניו, יעשה.  

יז,ז ויהי-נער, מבית לחם יהודה, ממשפחת, יהודה; והוא לוי, והוא גר-שם.  יז,ח וילך האיש מהעיר, מבית לחם יהודה, לגור, באשר ימצא; ויבא הר-אפרים עד-בית מיכה, לעשות דרכו.  יז,ט ויאמר-לו מיכה, מאין תבוא; ויאמר אליו לוי אנכי, מבית לחם יהודה, ואנכי הלך, לגור באשר אמצא.  יז,י ויאמר לו מיכה שבה עמדי, והיה-לי לאב ולכהן, ואנכי אתן-לך עשרת כסף לימים, וערך בגדים ומחיתך; וילך, הלוי.  יז,יא ויואל הלוי, לשבת את-האיש; ויהי הנער לו, כאחד מבניו.  יז,יב וימלא מיכה את-יד הלוי, ויהי-לו הנער לכהן; ויהי, בבית מיכה.  יז,יג ויאמר מיכה--עתה ידעתי, כי-ייטיב יהוה לי:  כי היה-לי הלוי, לכהן.  

יח,א בימים ההם, אין מלך בישראל; ובימים ההם, שבט הדני מבקש-לו נחלה לשבת--כי לא-נפלה לו עד-היום ההוא בתוך-שבטי ישראל, בנחלה.  

יח,ב וישלחו בני-דן ממשפחתם חמשה אנשים מקצותם אנשים בני-חיל מצרעה ומאשתאל, לרגל את-הארץ ולחקרה, ויאמרו אלהם, לכו חקרו את-הארץ; ויבאו הר-אפרים עד-בית מיכה, וילינו שם.  יח,ג המה, עם-בית מיכה, והמה הכירו, את-קול הנער הלוי; ויסורו שם, ויאמרו לו מי-הביאך הלם, ומה-אתה עשה בזה, ומה-לך פה.  יח,ד ויאמר אלהם--כזה וכזה, עשה לי מיכה; וישכרני, ואהי-לו לכהן.  יח,ה ויאמרו לו, שאל-נא באלהים; ונדעה--התצלח דרכנו, אשר אנחנו הלכים עליה.  יח,ו ויאמר להם הכהן, לכו לשלום; נכח יהוה, דרככם אשר תלכו-בה.  

יח,ז וילכו חמשת האנשים, ויבאו לישה; ויראו את-העם אשר-בקרבה יושבת-לבטח כמשפט צדנים שקט ובטח, ואין-מכלים דבר בארץ יורש עצר, ורחוקים המה מצידנים, ודבר אין-להם עם-אדם.  יח,ח ויבאו, אל-אחיהם, צרעה, ואשתאל; ויאמרו להם אחיהם, מה אתם.  יח,ט ויאמרו, קומה ונעלה עליהם, כי ראינו את-הארץ, והנה טובה מאד; ואתם מחשים--אל-תעצלו, ללכת לבא לרשת את-הארץ.  יח,י כבאכם תבאו אל-עם בטח, והארץ רחבת ידים--כי-נתנה אלהים, בידכם:  מקום אשר אין-שם מחסור, כל-דבר אשר בארץ.  יח,יא ויסעו משם ממשפחת הדני, מצרעה ומאשתאל, שש-מאות איש, חגור כלי מלחמה.  יח,יב ויעלו, ויחנו בקרית יערים--ביהודה; על-כן קראו למקום ההוא מחנה-דן, עד היום הזה--הנה, אחרי קרית יערים.  יח,יג ויעברו משם, הר-אפרים; ויבאו, עד-בית מיכה.  יח,יד ויענו חמשת האנשים, ההלכים לרגל את-הארץ ליש, ויאמרו אל-אחיהם, הידעתם כי יש בבתים האלה אפוד ותרפים ופסל ומסכה; ועתה, דעו מה-תעשו.  יח,טו ויסורו שמה, ויבאו אל-בית-הנער הלוי בית מיכה; וישאלו-לו, לשלום.  יח,טז ושש-מאות איש, חגורים כלי מלחמתם, נצבים, פתח השער--אשר, מבני-דן.  יח,יז ויעלו חמשת האנשים, ההלכים לרגל את-הארץ--באו שמה, לקחו את-הפסל ואת-האפוד ואת-התרפים ואת-המסכה; והכהן, נצב פתח השער, ושש-מאות האיש, החגור כלי המלחמה.  יח,יח ואלה, באו בית מיכה, ויקחו את-פסל האפוד, ואת-התרפים ואת-המסכה; ויאמר אליהם הכהן, מה אתם עשים.  יח,יט ויאמרו לו החרש שים-ידך על-פיך, ולך עמנו, והיה-לנו, לאב ולכהן:  הטוב היותך כהן, לבית איש אחד, או היותך כהן, לשבט ולמשפחה בישראל.  יח,כ וייטב, לב הכהן, ויקח את-האפוד, ואת-התרפים ואת-הפסל; ויבא, בקרב העם.  יח,כא ויפנו, וילכו; וישימו את-הטף ואת-המקנה, ואת-הכבודה--לפניהם.  יח,כב המה הרחיקו, מבית מיכה; והאנשים, אשר בבתים אשר עם-בית מיכה, נזעקו, וידביקו את-בני-דן.  יח,כג ויקראו, אל-בני-דן, ויסבו, פניהם; ויאמרו למיכה, מה-לך כי נזעקת.  יח,כד ויאמר את-אלהי אשר-עשיתי לקחתם ואת-הכהן, ותלכו--ומה-לי עוד; ומה-זה תאמרו אלי, מה-לך.  יח,כה ויאמרו אליו בני-דן, אל-תשמע קולך עמנו--פן-יפגעו בכם, אנשים מרי נפש, ואספתה נפשך, ונפש ביתך.  יח,כו וילכו בני-דן, לדרכם; וירא מיכה, כי-חזקים המה ממנו, ויפן, וישב אל-ביתו.  יח,כז והמה לקחו את אשר-עשה מיכה, ואת-הכהן אשר היה-לו, ויבאו על-ליש על-עם שקט ובטח, ויכו אותם לפי-חרב; ואת-העיר, שרפו באש.  יח,כח ואין מציל כי רחוקה-היא מצידון, ודבר אין-להם עם-אדם, והיא, בעמק אשר לבית-רחוב; ויבנו את-העיר, וישבו בה.  יח,כט ויקראו שם-העיר, דן, בשם דן אביהם, אשר יולד לישראל; ואולם ליש שם-העיר, לראשנה.  יח,ל ויקימו להם בני-דן, את-הפסל; ויהונתן בן-גרשם בן-מנשה הוא ובניו, היו כהנים לשבט הדני, עד-יום, גלות הארץ.  יח,לא וישימו להם, את-פסל מיכה אשר עשה, כל-ימי היות בית-האלהים, בשלה.  

יט,א ויהי בימים ההם, ומלך אין בישראל; ויהי איש לוי, גר בירכתי הר-אפרים, ויקח-לו אשה פילגש, מבית לחם יהודה.  יט,ב ותזנה עליו, פילגשו, ותלך מאתו אל-בית אביה, אל-בית לחם יהודה; ותהי-שם, ימים ארבעה חדשים.  יט,ג ויקם אישה וילך אחריה, לדבר על-לבה להשיבו להשיבה, ונערו עמו, וצמד חמרים; ותביאהו, בית אביה, ויראהו אבי הנערה, וישמח לקראתו.  יט,ד ויחזק-בו חתנו אבי הנערה, וישב אתו שלשת ימים; ויאכלו, וישתו, וילינו, שם.  יט,ה ויהי ביום הרביעי, וישכימו בבקר ויקם ללכת; ויאמר אבי הנערה אל-חתנו, סעד לבך פת-לחם--ואחר תלכו.  יט,ו וישבו, ויאכלו שניהם יחדו--וישתו; ויאמר אבי הנערה, אל-האיש, הואל-נא ולין, וייטב לבך.  יט,ז ויקם האיש, ללכת; ויפצר-בו, חתנו, וישב, וילן שם.  יט,ח וישכם בבקר ביום החמישי, ללכת, ויאמר אבי הנערה סעד-נא לבבך, והתמהמהו עד-נטות היום; ויאכלו, שניהם.  יט,ט ויקם האיש ללכת, הוא ופילגשו ונערו; ויאמר לו חתנו אבי הנערה הנה נא רפה היום לערוב, לינו-נא הנה חנות היום לין פה וייטב לבבך, והשכמתם מחר לדרככם, והלכת לאהלך.  יט,י ולא-אבה האיש, ללון, ויקם וילך ויבא עד-נכח יבוס, היא ירושלם; ועמו, צמד חמורים חבושים, ופילגשו, עמו.  יט,יא הם עם-יבוס, והיום רד מאד; ויאמר הנער אל-אדניו, לכה-נא ונסורה אל-עיר-היבוסי הזאת--ונלין בה.  יט,יב ויאמר אליו, אדניו, לא נסור אל-עיר נכרי, אשר לא-מבני ישראל הנה; ועברנו, עד-גבעה.  יט,יג ויאמר לנערו, לך ונקרבה באחד המקמות; ולנו בגבעה, או ברמה.  יט,יד ויעברו, וילכו; ותבא להם השמש, אצל הגבעה אשר לבנימן.  יט,טו ויסרו שם, לבוא ללון בגבעה; ויבא, וישב ברחוב העיר, ואין איש מאסף-אותם הביתה, ללון.  יט,טז והנה איש זקן, בא מן-מעשהו מן-השדה בערב, והאיש מהר אפרים, והוא-גר בגבעה; ואנשי המקום, בני ימיני.  יט,יז וישא עיניו, וירא את-האיש הארח--ברחב העיר; ויאמר האיש הזקן אנה תלך, ומאין תבוא.  יט,יח ויאמר אליו, עברים אנחנו מבית-לחם יהודה עד-ירכתי הר-אפרים--משם אנכי, ואלך עד-בית לחם יהודה; ואת-בית יהוה, אני הלך, ואין איש, מאסף אותי הביתה.  יט,יט וגם-תבן גם-מספוא, יש לחמורינו, וגם לחם ויין יש-לי ולאמתך, ולנער עם-עבדיך:  אין מחסור, כל-דבר.  יט,כ ויאמר האיש הזקן שלום לך, רק כל-מחסורך עלי; רק ברחוב, אל-תלן.  יט,כא ויביאהו לביתו, ויבול ויבל לחמורים; וירחצו, רגליהם, ויאכלו, וישתו.  יט,כב המה, מיטיבים את-לבם, והנה אנשי העיר אנשי בני-בליעל נסבו את-הבית, מתדפקים על-הדלת; ויאמרו, אל-האיש בעל הבית הזקן לאמר, הוצא את-האיש אשר-בא אל-ביתך, ונדענו.  יט,כג ויצא אליהם, האיש בעל הבית, ויאמר אלהם, אל-אחי אל-תרעו נא; אחרי אשר-בא האיש הזה, אל-ביתי--אל-תעשו, את-הנבלה הזאת.  יט,כד הנה בתי הבתולה ופילגשהו, אוציאה-נא אותם וענו אותם, ועשו להם, הטוב בעיניכם; ולאיש הזה לא תעשו, דבר הנבלה הזאת.  יט,כה ולא-אבו האנשים, לשמע לו, ויחזק האיש בפילגשו, ויצא אליהם החוץ; וידעו אותה ויתעללו-בה כל-הלילה, עד-הבקר, וישלחוה, בעלות כעלות השחר.  יט,כו ותבא האשה, לפנות הבקר; ותפל פתח בית-האיש, אשר-אדוניה שם--עד-האור.  יט,כז ויקם אדניה בבקר, ויפתח דלתות הבית, ויצא, ללכת לדרכו; והנה האשה פילגשו, נפלת פתח הבית, וידיה, על-הסף.  יט,כח ויאמר אליה קומי ונלכה, ואין ענה; ויקחה, על-החמור, ויקם האיש, וילך למקמו.  יט,כט ויבא אל-ביתו, ויקח את-המאכלת ויחזק בפילגשו, וינתחה לעצמיה, לשנים עשר נתחים; וישלחה, בכל גבול ישראל.  יט,ל והיה כל-הראה, ואמר לא-נהיתה ולא-נראתה כזאת, למיום עלות בני-ישראל מארץ מצרים, עד היום הזה; שימו-לכם עליה, עצו ודברו.  

כ,א ויצאו, כל-בני ישראל, ותקהל העדה כאיש אחד למדן ועד-באר שבע, וארץ הגלעד--אל-יהוה, המצפה.  כ,ב ויתיצבו פנות כל-העם, כל שבטי ישראל--בקהל, עם האלהים; ארבע מאות אלף איש רגלי, שלף חרב.  

כ,ג וישמעו בני בנימן, כי-עלו בני-ישראל המצפה; ויאמרו, בני ישראל, דברו, איכה נהיתה הרעה הזאת.  כ,ד ויען האיש הלוי, איש האשה הנרצחה--ויאמר:  הגבעתה אשר לבנימן, באתי אני ופילגשי ללון.  כ,ה ויקמו עלי בעלי הגבעה, ויסבו עלי את-הבית לילה; אותי דמו להרג, ואת-פילגשי ענו ותמת.  כ,ו ואחז בפילגשי, ואנתחה, ואשלחה, בכל-שדה נחלת ישראל:  כי עשו זמה ונבלה, בישראל.  כ,ז הנה כלכם, בני ישראל--הבו לכם דבר ועצה, הלם.  כ,ח ויקם, כל-העם, כאיש אחד, לאמר:  לא נלך איש לאהלו, ולא נסור איש לביתו.  כ,ט ועתה--זה הדבר, אשר נעשה לגבעה:  עליה, בגורל.  כ,י ולקחנו עשרה אנשים למאה לכל שבטי ישראל, ומאה לאלף ואלף לרבבה, לקחת צדה, לעם--לעשות, לבואם לגבע בנימן, ככל-הנבלה, אשר עשה בישראל.  כ,יא ויאסף כל-איש ישראל, אל-העיר, כאיש אחד, חברים.  

כ,יב וישלחו שבטי ישראל, אנשים, בכל-שבטי בנימן, לאמר:  מה הרעה הזאת, אשר נהיתה בכם.  כ,יג ועתה תנו את-האנשים בני-בליעל אשר בגבעה, ונמיתם, ונבערה רעה, מישראל; ולא אבו,    בני בנימן, לשמע, בקול אחיהם בני-ישראל.  כ,יד ויאספו בני-בנימן מן-הערים, הגבעתה, לצאת למלחמה, עם-בני ישראל.  כ,טו ויתפקדו בני בנימן ביום ההוא, מהערים, עשרים וששה אלף איש, שלף חרב--לבד מישבי הגבעה, התפקדו, שבע מאות, איש בחור.  כ,טז מכל העם הזה, שבע מאות איש בחור, אטר, יד-ימינו:  כל-זה, קלע באבן אל-השערה--ולא יחטא.  

כ,יז ואיש ישראל התפקדו, לבד מבנימן, ארבע מאות אלף איש, שלף חרב:  כל-זה, איש מלחמה.  כ,יח ויקמו ויעלו בית-אל, וישאלו באלהים, ויאמרו בני ישראל, מי יעלה-לנו בתחלה למלחמה עם-בני בנימן; ויאמר יהוה, יהודה בתחלה.  כ,יט ויקומו בני-ישראל, בבקר; ויחנו, על-הגבעה.  כ,כ ויצא איש ישראל, למלחמה עם-בנימן; ויערכו אתם איש-ישראל מלחמה, אל-הגבעה.  כ,כא ויצאו בני-בנימן, מן-הגבעה; וישחיתו בישראל ביום ההוא, שנים ועשרים אלף איש--ארצה.  כ,כב ויתחזק העם, איש ישראל; ויספו, לערך מלחמה, במקום, אשר-ערכו שם ביום הראשון.  כ,כג ויעלו בני-ישראל, ויבכו לפני-יהוה עד-הערב, וישאלו ביהוה לאמר, האוסיף לגשת למלחמה עם-בני בנימן אחי; ויאמר יהוה, עלו אליו.  

כ,כד ויקרבו בני-ישראל אל-בני בנימן, ביום השני.  כ,כה ויצא בנימן לקראתם מן-הגבעה, ביום השני, וישחיתו בבני ישראל עוד שמנת עשר אלף איש, ארצה:  כל-אלה, שלפי חרב.  כ,כו ויעלו כל-בני ישראל וכל-העם ויבאו בית-אל, ויבכו וישבו שם לפני יהוה, ויצומו ביום-ההוא, עד-הערב; ויעלו עלות ושלמים, לפני יהוה.  כ,כז וישאלו בני-ישראל, ביהוה; ושם, ארון ברית האלהים, בימים, ההם.  כ,כח ופינחס בן-אלעזר בן-אהרן עמד לפניו, בימים ההם לאמר, האוסף עוד לצאת למלחמה עם-בני-בנימן אחי, אם-אחדל; ויאמר יהוה עלו, כי מחר אתננו בידך.  כ,כט וישם ישראל ארבים, אל-הגבעה סביב.  

כ,ל ויעלו בני-ישראל אל-בני בנימן, ביום השלישי; ויערכו אל-הגבעה, כפעם בפעם.  כ,לא ויצאו בני-בנימן לקראת העם, הנתקו מן-העיר; ויחלו להכות מהעם חללים כפעם בפעם, במסלות אשר אחת עלה בית-אל ואחת גבעתה בשדה, כשלשים איש, בישראל.  כ,לב ויאמרו בני בנימן, נגפים הם לפנינו כבראשנה; ובני ישראל אמרו, ננוסה ונתקנוהו, מן-העיר, אל-המסלות.  כ,לג וכל איש ישראל, קמו ממקומו, ויערכו, בבעל תמר; וארב ישראל מגיח ממקמו, ממערה-גבע.  כ,לד ויבאו מנגד לגבעה עשרת אלפים איש בחור, מכל-ישראל, והמלחמה, כבדה; והם לא ידעו, כי-נגעת עליהם הרעה.  

כ,לה ויגף יהוה את-בנימן, לפני ישראל, וישחיתו בני ישראל בבנימן ביום ההוא, עשרים וחמשה אלף ומאה איש:  כל-אלה, שלף חרב.  כ,לו ויראו בני-בנימן, כי נגפו; ויתנו איש-ישראל מקום, לבנימן, כי בטחו אל-הארב, אשר-שמו אל-הגבעה.  כ,לז והארב החישו, ויפשטו אל-הגבעה; וימשך, הארב, ויך את-כל-העיר, לפי-חרב.  כ,לח והמועד, היה לאיש ישראל--עם-הארב; הרב, להעלותם משאת העשן מן-העיר.  כ,לט ויהפך איש-ישראל, במלחמה; ובנימן החל להכות חללים באיש-ישראל, כשלשים איש--כי אמרו, אך נגוף נגף הוא לפנינו כמלחמה הראשנה.  כ,מ והמשאת, החלה לעלות מן-העיר--עמוד עשן; ויפן בנימן אחריו, והנה עלה כליל-העיר השמימה.  כ,מא ואיש ישראל הפך, ויבהל איש בנימן:  כי ראה, כי-נגעה עליו הרעה.  כ,מב ויפנו לפני איש ישראל, אל-דרך המדבר, והמלחמה, הדביקתהו; ואשר, מהערים, משחיתים אותו, בתוכו.  כ,מג כתרו את-בנימן הרדיפהו, מנוחה הדריכהו, עד נכח הגבעה, ממזרח-שמש.  כ,מד ויפלו, מבנימן, שמנה-עשר אלף, איש:  את-כל-אלה, אנשי-חיל.  כ,מה ויפנו וינסו המדברה, אל-סלע הרמון, ויעללהו במסלות, חמשת אלפים איש; וידביקו אחריו עד-גדעם, ויכו ממנו אלפים איש.  כ,מו ויהי כל-הנפלים מבנימן, עשרים וחמשה אלף איש שלף חרב--ביום ההוא:  את-כל-אלה, אנשי-חיל.  כ,מז ויפנו וינסו המדברה, אל-סלע הרמון, שש מאות, איש; וישבו בסלע רמון, ארבעה חדשים.  כ,מח ואיש ישראל שבו אל-בני בנימן, ויכום לפי-חרב, מעיר מתם עד-בהמה, עד כל-הנמצא; גם כל-הערים הנמצאות, שלחו באש.  

כא,א ואיש ישראל, נשבע במצפה לאמר:  איש ממנו, לא-יתן בתו לבנימן לאשה.  כא,ב ויבא העם, בית-אל, וישבו שם עד-הערב, לפני האלהים; וישאו קולם, ויבכו בכי גדול.  כא,ג ויאמרו--למה יהוה אלהי ישראל, היתה זאת בישראל:  להפקד היום מישראל, שבט אחד.  כא,ד ויהי, ממחרת, וישכימו העם, ויבנו-שם מזבח; ויעלו עלות, ושלמים.  

כא,ה ויאמרו, בני ישראל, מי אשר לא-עלה בקהל מכל-שבטי ישראל, אל-יהוה:  כי השבועה הגדולה היתה, לאשר לא-עלה אל-יהוה המצפה לאמר--מות יומת.  כא,ו וינחמו בני ישראל, אל-בנימן אחיו; ויאמרו, נגדע היום שבט אחד מישראל.  כא,ז מה-נעשה להם לנותרים, לנשים; ואנחנו נשבענו ביהוה, לבלתי תת-להם מבנותינו לנשים.  כא,ח ויאמרו--מי אחד משבטי ישראל, אשר לא-עלה אל-יהוה המצפה; והנה לא בא-איש אל-המחנה, מיביש גלעד--אל-הקהל.  כא,ט ויתפקד, העם; והנה אין-שם איש, מיושבי יבש גלעד.  כא,י וישלחו-שם העדה, שנים-עשר אלף איש--מבני החיל; ויצוו אותם לאמר, לכו והכיתם את-יושבי יבש גלעד לפי-חרב, והנשים, והטף.  כא,יא וזה הדבר, אשר תעשו:  כל-זכר, וכל-אשה ידעת משכב-זכר--תחרימו.  כא,יב וימצאו מיושבי יביש גלעד, ארבע מאות נערה בתולה, אשר לא-ידעה איש, למשכב זכר; ויבאו אותם אל-המחנה שלה, אשר בארץ כנען.  

כא,יג וישלחו, כל-העדה, וידברו אל-בני בנימן, אשר בסלע רמון; ויקראו להם, שלום.  כא,יד וישב בנימן, בעת ההיא, ויתנו להם הנשים, אשר חיו מנשי יבש גלעד; ולא-מצאו להם, כן.  כא,טו והעם נחם, לבנימן:  כי-עשה יהוה פרץ, בשבטי ישראל.  כא,טז ויאמרו זקני העדה, מה-נעשה לנותרים לנשים:  כי-נשמדה מבנימן, אשה.  כא,יז ויאמרו, ירשת פליטה לבנימן; ולא-ימחה שבט, מישראל.  כא,יח ואנחנו, לא נוכל לתת-להם נשים--מבנותינו:  כי-נשבעו בני-ישראל, לאמר, ארור, נתן אשה לבנימן.  

כא,יט ויאמרו הנה חג-יהוה בשלו מימים ימימה, אשר מצפונה לבית-אל מזרחה השמש, למסלה, העלה מבית-אל שכמה--ומנגב, ללבונה.  כא,כ ויצו ויצוו, את-בני בנימן לאמר:  לכו, וארבתם בכרמים.  כא,כא וראיתם, והנה אם-יצאו בנות-שילו לחול במחלות, ויצאתם מן-הכרמים, וחטפתם לכם איש אשתו מבנות שילו; והלכתם, ארץ בנימן.  כא,כב והיה כי-יבאו אבותם או אחיהם לרוב לריב אלינו, ואמרנו אליהם חנונו אותם--כי לא לקחנו איש אשתו, במלחמה:  כי לא אתם נתתם להם, כעת תאשמו.  

כא,כג ויעשו-כן, בני בנימן, וישאו נשים למספרם, מן-המחללות אשר גזלו; וילכו, וישובו אל-נחלתם, ויבנו את-הערים, וישבו בהם.  כא,כד ויתהלכו משם בני-ישראל בעת ההיא, איש לשבטו ולמשפחתו; ויצאו משם, איש לנחלתו.  

כא,כה בימים ההם, אין מלך בישראל:  איש הישר בעיניו, יעשה. 

[שמואל].
א א,א ויהי איש אחד מן-הרמתים, צופים--מהר אפרים; ושמו אלקנה בן-ירחם בן-אליהוא, בן-תחו בן-צוף--אפרתי.  א א,ב ולו, שתי נשים--שם אחת חנה, ושם השנית פננה; ויהי לפננה ילדים, ולחנה אין ילדים.  א א,ג ועלה האיש ההוא מעירו מימים ימימה, להשתחות ולזבח ליהוה צבאות בשלה; ושם שני בני-עלי, חפני ופנחס, כהנים, ליהוה.  א א,ד ויהי היום, ויזבח אלקנה; ונתן לפננה אשתו, ולכל-בניה ובנותיה--מנות.  א א,ה ולחנה, יתן מנה אחת אפים:  כי את-חנה אהב, ויהוה סגר רחמה.  א א,ו וכעסתה צרתה גם-כעס, בעבור הרעמה:  כי-סגר יהוה, בעד רחמה.  א א,ז וכן יעשה שנה בשנה, מדי עלתה בבית יהוה--כן, תכעסנה; ותבכה, ולא תאכל.  א א,ח ויאמר לה אלקנה אישה, חנה למה תבכי ולמה לא תאכלי, ולמה, ירע לבבך:  הלוא אנכי טוב לך, מעשרה בנים.  א א,ט ותקם חנה, אחרי אכלה בשלה ואחרי שתה; ועלי הכהן, ישב על-הכסא, על-מזוזת, היכל יהוה.  א א,י והיא, מרת נפש; ותתפלל על-יהוה, ובכה תבכה.  א א,יא ותדר נדר ותאמר, יהוה צבאות אם-ראה תראה בעני אמתך וזכרתני ולא-תשכח את-אמתך, ונתתה לאמתך, זרע אנשים--ונתתיו ליהוה כל-ימי חייו, ומורה לא-יעלה על-ראשו.  א א,יב והיה כי הרבתה, להתפלל לפני יהוה; ועלי, שמר את-פיה.  א א,יג וחנה, היא מדברת על-לבה--רק שפתיה נעות, וקולה לא ישמע; ויחשבה עלי, לשכרה.  א א,יד ויאמר אליה עלי, עד-מתי תשתכרין; הסירי את-יינך, מעליך.  א א,טו ותען חנה ותאמר, לא אדני, אשה קשת-רוח אנכי, ויין ושכר לא שתיתי; ואשפך את-נפשי, לפני יהוה.  א א,טז אל-תתן, את-אמתך, לפני, בת-בליעל:  כי-מרב שיחי וכעסי, דברתי עד-הנה.  א א,יז ויען עלי ויאמר, לכי לשלום; ואלהי ישראל, יתן את-שלתך, אשר שאלת, מעמו.  א א,יח ותאמר, תמצא שפחתך חן בעיניך; ותלך האשה לדרכה ותאכל, ופניה לא-היו-לה עוד.  א א,יט וישכמו בבקר, וישתחוו לפני יהוה, וישבו ויבאו אל-ביתם, הרמתה; וידע אלקנה את-חנה אשתו, ויזכרה יהוה.  א א,כ ויהי לתקפות הימים, ותהר חנה ותלד בן; ותקרא את-שמו שמואל, כי מיהוה שאלתיו.  א א,כא ויעל האיש אלקנה, וכל-ביתו, לזבח ליהוה את-זבח הימים, ואת-נדרו.  א א,כב וחנה, לא עלתה:  כי-אמרה לאישה, עד יגמל הנער והבאתיו ונראה את-פני יהוה, וישב שם, עד-עולם.  א א,כג ויאמר לה אלקנה אישה עשי הטוב בעיניך, שבי עד-גמלך אתו--אך יקם יהוה, את-דברו; ותשב האשה ותינק את-בנה, עד-גמלה אתו.  א א,כד ותעלהו עמה כאשר גמלתו, בפרים שלשה ואיפה אחת קמח ונבל יין, ותבאהו בית-יהוה, שלו; והנער, נער.  א א,כה וישחטו, את-הפר; ויבאו את-הנער, אל-עלי.  א א,כו ותאמר בי אדני, חי נפשך אדני; אני האשה, הנצבת עמכה בזה, להתפלל, אל-יהוה.  א א,כז אל-הנער הזה, התפללתי; ויתן יהוה לי את-שאלתי, אשר שאלתי מעמו.  א א,כח וגם אנכי, השאלתהו ליהוה, כל-הימים אשר היה, הוא שאול ליהוה; וישתחו שם, ליהוה.  

א ב,א ותתפלל חנה, ותאמר, עלץ לבי ביהוה, רמה קרני ביהוה; רחב פי על-אויבי, כי שמחתי בישועתך.  א ב,ב אין-קדוש כיהוה, כי אין בלתך; ואין צור, כאלהינו.  א ב,ג אל-תרבו תדברו גבהה גבהה, יצא עתק מפיכם:  כי אל דעות יהוה, ולא ולו נתכנו עללות.  א ב,ד קשת גברים, חתים; ונכשלים, אזרו חיל.  א ב,ה שבעים בלחם נשכרו, ורעבים חדלו, עד-עקרה ילדה שבעה, ורבת בנים אמללה.  א ב,ו יהוה, ממית ומחיה; מוריד שאול, ויעל.  א ב,ז יהוה, מוריש ומעשיר; משפיל, אף-מרומם.  א ב,ח מקים מעפר דל, מאשפת ירים אביון, להושיב עם-נדיבים, וכסא כבוד ינחלם:  כי ליהוה מצקי ארץ, וישת עליהם תבל.  א ב,ט רגלי חסידו ישמר, ורשעים בחשך ידמו:  כי-לא בכח, יגבר-איש.  א ב,י יהוה יחתו מריבו, עלו בשמים ירעם--יהוה, ידין אפסי-ארץ; ויתן-עז למלכו, וירם קרן משיחו.  

א ב,יא וילך אלקנה הרמתה, על-ביתו; והנער, היה משרת את-יהוה, את-פני, עלי הכהן.  א ב,יב ובני עלי, בני בליעל:  לא ידעו, את-יהוה.  א ב,יג ומשפט הכהנים, את-העם--כל-איש זבח זבח, ובא נער הכהן כבשל הבשר, והמזלג שלש השנים, בידו.  א ב,יד והכה בכיור או בדוד, או בקלחת או בפרור--כל אשר יעלה המזלג, יקח הכהן בו; ככה יעשו לכל-ישראל, הבאים שם בשלה.  א ב,טו גם, בטרם יקטרון את-החלב, ובא נער הכהן ואמר לאיש הזבח, תנה בשר לצלות לכהן; ולא-יקח ממך בשר מבשל, כי אם-חי.  א ב,טז ויאמר אליו האיש, קטר יקטירון כיום החלב, וקח-לך, כאשר תאוה נפשך; ואמר לו לא, כי עתה תתן--ואם-לא, לקחתי בחזקה.  א ב,יז ותהי חטאת הנערים גדולה מאד, את-פני יהוה:  כי נאצו האנשים, את מנחת יהוה.  א ב,יח ושמואל, משרת את-פני יהוה:  נער, חגור אפוד בד.  א ב,יט ומעיל קטן תעשה-לו אמו, והעלתה לו מימים ימימה--בעלותה, את-אישה, לזבח, את-זבח הימים.  א ב,כ וברך עלי את-אלקנה ואת-אשתו, ואמר ישם יהוה לך זרע מן-האשה הזאת, תחת השאלה, אשר שאל ליהוה; והלכו, למקומו.  א ב,כא כי-פקד יהוה את-חנה, ותהר ותלד שלשה-בנים ושתי בנות; ויגדל הנער שמואל, עם-יהוה.  

א ב,כב ועלי, זקן מאד; ושמע, את כל-אשר יעשון בניו לכל-ישראל, ואת אשר-ישכבון את-הנשים, הצבאות פתח אהל מועד.  א ב,כג ויאמר להם, למה תעשון כדברים האלה, אשר אנכי שמע את-דבריכם רעים, מאת כל-העם אלה.  א ב,כד אל, בני:  כי לוא-טובה השמעה אשר אנכי שמע, מעברים עם-יהוה.  א ב,כה אם-יחטא איש לאיש, ופללו אלהים, ואם ליהוה יחטא-איש, מי יתפלל-לו; ולא ישמעו לקול אביהם, כי-חפץ יהוה להמיתם.  א ב,כו והנער שמואל, הלך וגדל וטוב:  גם, עם-יהוה, וגם, עם-אנשים.  

א ב,כז ויבא איש-אלהים, אל-עלי; ויאמר אליו, כה אמר יהוה, הנגלה נגליתי אל-בית אביך, בהיותם במצרים לבית פרעה.  א ב,כח ובחר אתו מכל-שבטי ישראל לי, לכהן, לעלות על-מזבחי להקטיר קטרת לשאת אפוד, לפני; ואתנה לבית אביך, את-כל-אשי בני ישראל.  א ב,כט למה תבעטו, בזבחי ובמנחתי, אשר צויתי, מעון; ותכבד את-בניך, ממני, להבריאכם מראשית כל-מנחת ישראל, לעמי.  א ב,ל לכן, נאם-יהוה אלהי ישראל, אמור אמרתי, ביתך ובית אביך יתהלכו לפני עד-עולם; ועתה נאם-יהוה חלילה לי, כי-מכבדי אכבד ובזי יקלו.  א ב,לא הנה, ימים באים, וגדעתי את-זרעך, ואת-זרע בית אביך--מהיות זקן, בביתך.  א ב,לב והבטת צר מעון, בכל אשר-ייטיב את-ישראל; ולא-יהיה זקן בביתך, כל-הימים.  א ב,לג ואיש, לא-אכרית לך מעם מזבחי, לכלות את-עיניך, ולאדיב את-נפשך; וכל-מרבית ביתך, ימותו אנשים.  א ב,לד וזה-לך האות, אשר יבא אל-שני בניך--אל-חפני, ופינחס:  ביום אחד, ימותו שניהם.  א ב,לה והקימתי לי כהן נאמן, כאשר בלבבי ובנפשי יעשה; ובניתי לו בית נאמן, והתהלך לפני-משיחי כל-הימים.  א ב,לו והיה, כל-הנותר בביתך, יבוא להשתחות לו, לאגורת כסף וככר-לחם; ואמר, ספחני נא אל-אחת הכהנות--לאכל פת-לחם.  

א ג,א והנער שמואל משרת את-יהוה, לפני עלי; ודבר-יהוה, היה יקר בימים ההם--אין חזון, נפרץ.  

א ג,ב ויהי ביום ההוא, ועלי שכב במקומו; ועינו החלו כהות, לא יוכל לראות.  א ג,ג ונר אלהים טרם יכבה, ושמואל שכב, בהיכל יהוה, אשר-שם ארון אלהים.  

א ג,ד ויקרא יהוה אל-שמואל, ויאמר הנני.  א ג,ה וירץ אל-עלי, ויאמר הנני כי-קראת לי, ויאמר לא-קראתי, שוב שכב; וילך, וישכב.  

א ג,ו ויסף יהוה, קרא עוד שמואל, ויקם שמואל וילך אל-עלי, ויאמר הנני כי קראת לי; ויאמר לא-קראתי בני, שוב שכב.  א ג,ז ושמואל, טרם ידע את-יהוה; וטרם יגלה אליו, דבר-יהוה.  א ג,ח ויסף יהוה קרא-שמואל, בשלישת, ויקם וילך אל-עלי, ויאמר הנני כי קראת לי; ויבן עלי, כי יהוה קרא לנער.  א ג,ט ויאמר עלי לשמואל, לך שכב, והיה אם-יקרא אליך, ואמרת דבר יהוה כי שמע עבדך; וילך שמואל, וישכב במקומו.  א ג,י ויבא יהוה ויתיצב, ויקרא כפעם-בפעם שמואל שמואל; ויאמר שמואל דבר, כי שמע עבדך.  

א ג,יא ויאמר יהוה אל-שמואל, הנה אנכי עשה דבר בישראל:  אשר, כל-שמעו--תצלינה, שתי אזניו.  א ג,יב ביום ההוא אקים אל-עלי, את כל-אשר דברתי אל-ביתו--החל, וכלה.  א ג,יג והגדתי לו, כי-שפט אני את-ביתו עד-עולם--בעון אשר-ידע, כי-מקללים להם בניו, ולא כהה, בם.  א ג,יד ולכן נשבעתי, לבית עלי:  אם-יתכפר עון בית-עלי, בזבח ובמנחה--עד-עולם.  א ג,טו וישכב שמואל עד-הבקר, ויפתח את-דלתות בית-יהוה; ושמואל ירא, מהגיד את-המראה אל-עלי.  א ג,טז ויקרא עלי את-שמואל, ויאמר שמואל בני; ויאמר, הנני.  א ג,יז ויאמר, מה הדבר אשר דבר אליך--אל-נא תכחד, ממני:  כה יעשה-לך אלהים, וכה יוסיף, אם-תכחד ממני דבר, מכל-הדבר אשר-דבר אליך.  א ג,יח ויגד-לו שמואל את-כל-הדברים, ולא כחד ממנו; ויאמר--יהוה הוא, הטוב בעינו יעשה.  

א ג,יט ויגדל, שמואל; ויהוה היה עמו, ולא-הפיל מכל-דבריו ארצה.  א ג,כ וידע, כל-ישראל, מדן, ועד-באר שבע:  כי נאמן שמואל, לנביא ליהוה.  

א ג,כא ויסף יהוה, להראה בשלה:  כי-נגלה יהוה אל-שמואל בשלו, בדבר יהוה.  

א ד,א ויהי דבר-שמואל, לכל-ישראל; ויצא ישראל לקראת פלשתים למלחמה, ויחנו על-האבן העזר, ופלשתים, חנו באפק.  א ד,ב ויערכו פלשתים לקראת ישראל, ותטש המלחמה, וינגף ישראל, לפני פלשתים; ויכו במערכה בשדה, כארבעת אלפים איש.  א ד,ג ויבא העם, אל-המחנה, ויאמרו זקני ישראל, למה נגפנו יהוה היום לפני פלשתים; נקחה אלינו משלה, את-ארון ברית יהוה, ויבא בקרבנו, וישענו מכף איבינו.  א ד,ד וישלח העם, שלה, וישאו משם את ארון ברית-יהוה צבאות, ישב הכרבים; ושם שני בני-עלי, עם-ארון ברית האלהים--חפני, ופינחס.  א ד,ה ויהי, כבוא ארון ברית-יהוה אל-המחנה, וירעו כל-ישראל, תרועה גדולה; ותהם, הארץ.  א ד,ו וישמעו פלשתים, את-קול התרועה, ויאמרו, מה קול התרועה הגדולה הזאת במחנה העברים; וידעו--כי ארון יהוה, בא אל-המחנה.  א ד,ז ויראו, הפלשתים--כי אמרו, בא אלהים אל-המחנה; ויאמרו אוי לנו, כי לא היתה כזאת אתמול שלשם.  א ד,ח אוי לנו--מי יצילנו, מיד האלהים האדירים האלה:  אלה הם האלהים, המכים את-מצרים בכל-מכה--במדבר.  א ד,ט התחזקו והיו לאנשים, פלשתים--פן תעבדו לעברים, כאשר עבדו לכם; והייתם לאנשים, ונלחמתם.  א ד,י וילחמו פלשתים, וינגף ישראל וינסו איש לאהליו, ותהי המכה, גדולה מאד; ויפל, מישראל, שלשים אלף, רגלי.  א ד,יא וארון אלהים, נלקח; ושני בני-עלי מתו, חפני ופינחס.  א ד,יב וירץ איש-בנימן מהמערכה, ויבא שלה ביום ההוא; ומדיו קרעים, ואדמה על-ראשו.  א ד,יג ויבוא, והנה עלי ישב על-הכסא יך יד דרך מצפה--כי-היה לבו חרד, על ארון האלהים; והאיש, בא להגיד בעיר, ותזעק, כל-העיר.  א ד,יד וישמע עלי, את-קול הצעקה, ויאמר, מה קול ההמון הזה; והאיש מהר, ויבא ויגד לעלי.  א ד,טו ועלי, בן-תשעים ושמנה שנה; ועיניו קמה, ולא יכול לראות.  א ד,טז ויאמר האיש אל-עלי, אנכי הבא מן-המערכה, ואני, מן-המערכה נסתי היום; ויאמר מה-היה הדבר, בני.  א ד,יז ויען המבשר ויאמר, נס ישראל לפני פלשתים, וגם מגפה גדולה, היתה בעם; וגם-שני בניך מתו, חפני ופינחס, וארון האלהים, נלקחה.  

א ד,יח ויהי כהזכירו את-ארון האלהים, ויפל מעל-הכסא אחרנית בעד יד השער ותשבר מפרקתו וימת--כי-זקן האיש, וכבד; והוא שפט את-ישראל, ארבעים שנה.  א ד,יט וכלתו אשת-פינחס, הרה ללת, ותשמע את-השמועה אל-הלקח ארון האלהים, ומת חמיה ואישה; ותכרע ותלד, כי-נהפכו עליה צריה.  א ד,כ וכעת מותה, ותדברנה הנצבות עליה, אל-תיראי, כי בן ילדת; ולא ענתה, ולא-שתה לבה.  א ד,כא ותקרא לנער, איכבוד לאמר, גלה כבוד, מישראל; אל-הלקח ארון האלהים, ואל-חמיה ואישה.  א ד,כב ותאמר, גלה כבוד מישראל:  כי נלקח, ארון האלהים.  

א ה,א ופלשתים, לקחו, את, ארון האלהים; ויבאהו מאבן העזר, אשדודה.  א ה,ב ויקחו פלשתים את-ארון האלהים, ויבאו אתו בית דגון; ויציגו אתו, אצל דגון.  א ה,ג וישכמו אשדודים, ממחרת, והנה דגון נפל לפניו ארצה, לפני ארון יהוה; ויקחו, את-דגון, וישבו אתו, למקומו.  א ה,ד וישכמו בבקר, ממחרת, והנה דגון נפל לפניו ארצה, לפני ארון יהוה; וראש דגון ושתי כפות ידיו, כרתות אל-המפתן--רק דגון, נשאר עליו.  א ה,ה על-כן לא-ידרכו כהני דגון וכל-הבאים בית-דגון, על-מפתן דגון--באשדוד:  עד, היום הזה.  

א ה,ו ותכבד יד-יהוה אל-האשדודים, וישמם; ויך אתם בעפלים בטחרים, את-אשדוד ואת-גבוליה.  א ה,ז ויראו אנשי-אשדוד, כי-כן; ואמרו, לא-ישב ארון אלהי ישראל עמנו--כי-קשתה ידו עלינו, ועל דגון אלהינו.  א ה,ח וישלחו ויאספו את-כל-סרני פלשתים אליהם, ויאמרו מה-נעשה לארון אלהי ישראל, ויאמרו, גת יסב ארון אלהי ישראל; ויסבו, את-ארון אלהי ישראל.  

א ה,ט ויהי אחרי הסבו אתו, ותהי יד-יהוה בעיר מהומה גדולה מאד, ויך את-אנשי העיר, מקטן ועד-גדול; וישתרו להם, עפלים טחרים.  א ה,י וישלחו את-ארון האלהים, עקרון; ויהי, כבוא ארון האלהים עקרון, ויזעקו העקרנים לאמר הסבו אלי את-ארון אלהי ישראל, להמיתני ואת-עמי.  א ה,יא וישלחו ויאספו את-כל-סרני פלשתים, ויאמרו שלחו את-ארון אלהי ישראל וישב למקומו, ולא-ימית אתי, ואת-עמי:  כי-היתה מהומת-מות בכל-העיר, כבדה מאד יד האלהים שם.  א ה,יב והאנשים אשר לא-מתו, הכו בעפלים בטחרים; ותעל שועת העיר, השמים.  

א ו,א ויהי ארון-יהוה בשדה פלשתים, שבעה חדשים.  א ו,ב ויקראו פלשתים, לכהנים ולקסמים לאמר, מה-נעשה, לארון יהוה:  הודענו, במה נשלחנו למקומו.  

א ו,ג ויאמרו, אם-משלחים את-ארון אלהי ישראל אל-תשלחו אתו ריקם--כי-השב תשיבו לו, אשם; אז תרפאו ונודע לכם, למה לא-תסור ידו מכם.  א ו,ד ויאמרו, מה האשם אשר נשיב לו, ויאמרו מספר סרני פלשתים, חמשה עפלי טחרי זהב וחמשה עכברי זהב:  כי-מגפה אחת לכלם, ולסרניכם.  א ו,ה ועשיתם צלמי עפליכם טחריכם וצלמי עכבריכם, המשחיתם את-הארץ, ונתתם לאלהי ישראל, כבוד; אולי, יקל את-ידו מעליכם, ומעל אלהיכם, ומעל ארצכם.  א ו,ו ולמה תכבדו את-לבבכם, כאשר כבדו מצרים ופרעה את-לבם:  הלוא כאשר התעלל בהם, וישלחום וילכו.  א ו,ז ועתה, קחו ועשו עגלה חדשה אחת, ושתי פרות עלות, אשר לא-עלה עליהם על; ואסרתם את-הפרות בעגלה, והשיבתם בניהם מאחריהם הביתה.  א ו,ח ולקחתם את-ארון יהוה, ונתתם אתו אל-העגלה, ואת כלי הזהב אשר השבתם לו אשם, תשימו בארגז מצדו; ושלחתם אתו, והלך.  א ו,ט וראיתם, אם-דרך גבולו יעלה בית שמש--הוא עשה לנו, את-הרעה הגדולה הזאת; ואם-לא, וידענו כי לא ידו נגעה בנו--מקרה הוא, היה לנו.  א ו,י ויעשו האנשים, כן, ויקחו שתי פרות עלות, ויאסרום בעגלה; ואת-בניהם, כלו בבית.  א ו,יא וישמו את-ארון יהוה, אל-העגלה; ואת הארגז, ואת עכברי הזהב, ואת, צלמי טחריהם.  א ו,יב וישרנה הפרות בדרך, על-דרך בית שמש, במסלה אחת הלכו הלך וגעו, ולא-סרו ימין ושמאול; וסרני פלשתים הלכים אחריהם, עד-גבול בית שמש.  א ו,יג ובית שמש, קצרים קציר-חטים בעמק; וישאו את-עיניהם, ויראו את-הארון, וישמחו, לראות.  א ו,יד והעגלה באה אל-שדה יהושע בית-השמשי, ותעמד שם, ושם, אבן גדולה; ויבקעו, את-עצי העגלה, ואת-הפרות, העלו עלה ליהוה.  

א ו,טו והלוים הורידו את-ארון יהוה, ואת-הארגז אשר-אתו אשר-בו כלי-זהב, וישמו, אל-האבן הגדולה; ואנשי בית-שמש, העלו עלות ויזבחו זבחים ביום ההוא--ליהוה.  א ו,טז וחמשה סרני-פלשתים, ראו; וישבו עקרון, ביום ההוא.    א ו,יז ואלה טחרי הזהב, אשר השיבו פלשתים  
אשם ליהוה:    לאשדוד אחד    לעזה  
אחד,    לאשקלון אחד,    לגת  
אחד,    לעקרון אחד.    א ו,יח ועכברי  
הזהב, מספר כל-ערי פלשתים לחמשת הסרנים--מעיר מבצר, ועד כפר הפרזי; ועד אבל הגדולה, אשר הניחו עליה את ארון יהוה, עד היום הזה, בשדה יהושע בית השמשי.  א ו,יט ויך באנשי בית-שמש, כי ראו בארון יהוה, ויך בעם שבעים איש, חמשים אלף איש; ויתאבלו העם, כי-הכה יהוה בעם מכה גדולה.  א ו,כ ויאמרו, אנשי בית-שמש, מי יוכל לעמד, לפני יהוה האלהים הקדוש הזה; ואל-מי, יעלה מעלינו.  א ו,כא וישלחו, מלאכים, אל-יושבי קרית-יערים, לאמר:  השבו פלשתים, את-ארון יהוה--רדו, העלו אתו אליכם.  א ז,א ויבאו אנשי קרית יערים, ויעלו את-ארון יהוה, ויבאו אתו, אל-בית אבינדב בגבעה; ואת-אלעזר בנו קדשו, לשמר את-ארון יהוה.  

א ז,ב ויהי, מיום שבת הארון בקרית יערים, וירבו הימים, ויהיו עשרים שנה; וינהו כל-בית ישראל, אחרי יהוה.  

א ז,ג ויאמר שמואל, אל-כל-בית ישראל לאמר, אם-בכל-לבבכם אתם שבים אל-יהוה, הסירו את-אלהי הנכר מתוככם והעשתרות; והכינו לבבכם אל-יהוה ועבדהו לבדו, ויצל אתכם מיד פלשתים.  א ז,ד ויסירו בני ישראל, את-הבעלים ואת-העשתרת; ויעבדו את-יהוה, לבדו.  

א ז,ה ויאמר שמואל, קבצו את-כל-ישראל המצפתה; ואתפלל בעדכם, אל-יהוה.  א ז,ו ויקבצו המצפתה וישאבו-מים וישפכו לפני יהוה, ויצומו ביום ההוא, ויאמרו שם, חטאנו ליהוה; וישפט שמואל את-בני ישראל, במצפה.  א ז,ז וישמעו פלשתים, כי-התקבצו בני-ישראל המצפתה, ויעלו סרני-פלשתים, אל-ישראל; וישמעו בני ישראל, ויראו מפני פלשתים.  א ז,ח ויאמרו בני-ישראל, אל-שמואל, אל-תחרש ממנו, מזעק אל-יהוה אלהינו; וישענו, מיד פלשתים.  א ז,ט ויקח שמואל, טלה חלב אחד, ויעלה ויעלהו עולה כליל, ליהוה; ויזעק שמואל אל-יהוה בעד ישראל, ויענהו יהוה.  א ז,י ויהי שמואל, מעלה העולה, ופלשתים נגשו, למלחמה בישראל; וירעם יהוה בקול-גדול ביום ההוא על-פלשתים, ויהמם, וינגפו, לפני ישראל.  א ז,יא ויצאו אנשי ישראל, מן-המצפה, וירדפו, את-פלשתים; ויכום, עד-מתחת לבית כר.  א ז,יב ויקח שמואל אבן אחת, וישם בין-המצפה ובין השן, ויקרא את-שמה, אבן העזר; ויאמר, עד-הנה עזרנו יהוה.  א ז,יג ויכנעו, הפלשתים, ולא-יספו עוד, לבוא בגבול ישראל; ותהי יד-יהוה בפלשתים, כל ימי שמואל.  א ז,יד ותשבנה הערים אשר לקחו-פלשתים מאת ישראל לישראל, מעקרון ועד-גת, ואת-גבולן, הציל ישראל מיד פלשתים; ויהי שלום, בין ישראל ובין האמרי.  א ז,טו וישפט שמואל את-ישראל, כל ימי חייו.  א ז,טז והלך, מדי שנה בשנה, וסבב בית-אל, והגלגל והמצפה; ושפט, את-ישראל--את כל-המקומות, האלה.  א ז,יז ותשבתו הרמתה כי-שם ביתו, ושם שפט את-ישראל; ויבן-שם מזבח, ליהוה.  

א ח,א ויהי, כאשר זקן שמואל; וישם את-בניו שפטים, לישראל.  א ח,ב ויהי שם-בנו הבכור יואל, ושם משנהו אביה--שפטים, בבאר שבע.  א ח,ג ולא-הלכו בניו בדרכו, ויטו אחרי הבצע; ויקחו-שחד--ויטו, משפט.  

א ח,ד ויתקבצו, כל זקני ישראל; ויבאו אל-שמואל, הרמתה.  א ח,ה ויאמרו אליו, הנה אתה זקנת, ובניך, לא הלכו בדרכיך; עתה, שימה-לנו מלך לשפטנו--ככל-הגוים.  א ח,ו וירע הדבר, בעיני שמואל, כאשר אמרו, תנה-לנו מלך לשפטנו; ויתפלל שמואל, אל-יהוה.  

א ח,ז ויאמר יהוה, אל-שמואל, שמע בקול העם, לכל אשר-יאמרו אליך:  כי לא אתך מאסו, כי-אתי מאסו ממלך עליהם.  א ח,ח ככל-המעשים אשר-עשו, מיום העלתי אותם ממצרים ועד-היום הזה, ויעזבני, ויעבדו אלהים אחרים--כן המה עשים, גם-לך.  א ח,ט ועתה, שמע בקולם:  אך, כי-העד תעיד בהם, והגדת להם, משפט המלך אשר ימלך עליהם.  

א ח,י ויאמר שמואל, את כל-דברי יהוה, אל-העם, השאלים מאתו מלך.  

א ח,יא ויאמר--זה יהיה משפט המלך, אשר ימלך עליכם:  את-בניכם יקח, ושם לו במרכבתו ובפרשיו, ורצו, לפני מרכבתו.  א ח,יב ולשום לו, שרי אלפים ושרי חמשים; ולחרש חרישו ולקצר קצירו, ולעשות כלי-מלחמתו וכלי רכבו.  א ח,יג ואת-בנותיכם, יקח, לרקחות ולטבחות, ולאפות.  א ח,יד ואת-שדותיכם ואת-כרמיכם וזיתיכם, הטובים--יקח; ונתן, לעבדיו.  א ח,טו וזרעיכם וכרמיכם, יעשר; ונתן לסריסיו, ולעבדיו.  א ח,טז ואת-עבדיכם ואת-שפחותיכם ואת-בחוריכם הטובים, ואת-חמוריכם--יקח; ועשה, למלאכתו.  א ח,יז צאנכם, יעשר; ואתם, תהיו-לו לעבדים.  א ח,יח וזעקתם, ביום ההוא, מלפני מלככם, אשר בחרתם לכם; ולא-יענה יהוה אתכם, ביום ההוא.  א ח,יט וימאנו העם, לשמע בקול שמואל; ויאמרו לא, כי אם-מלך יהיה עלינו.  א ח,כ והיינו גם-אנחנו, ככל-הגוים; ושפטנו מלכנו ויצא לפנינו, ונלחם את-מלחמתנו.  א ח,כא וישמע שמואל, את כל-דברי העם; וידברם, באזני יהוה.  

א ח,כב ויאמר יהוה אל-שמואל שמע בקולם, והמלכת להם מלך; ויאמר שמואל אל-אנשי ישראל, לכו איש לעירו.  

א ט,א ויהי-איש מבן ימין מבנימין, ושמו קיש בן-אביאל בן-צרור בן-בכורת בן-אפיח--בן-איש ימיני:  גבור, חיל.  א ט,ב ולו-היה בן ושמו שאול, בחור וטוב, ואין איש מבני ישראל, טוב ממנו; משכמו ומעלה, גבה מכל-העם.  א ט,ג ותאבדנה, האתנות, לקיש, אבי שאול; ויאמר קיש אל-שאול בנו, קח-נא אתך את-אחד מהנערים, וקום לך, בקש את-האתנת.  א ט,ד ויעבר בהר-אפרים ויעבר בארץ-שלשה, ולא מצאו; ויעברו בארץ-שעלים ואין, ויעבר בארץ-ימיני ולא מצאו.  א ט,ה המה, באו בארץ צוף, ושאול אמר לנערו אשר-עמו, לכה ונשובה--פן-יחדל אבי מן-האתנות, ודאג לנו.  א ט,ו ויאמר לו, הנה-נא איש-אלהים בעיר הזאת, והאיש נכבד, כל אשר-ידבר בוא יבוא; עתה, נלכה שם--אולי יגיד לנו, את-דרכנו אשר-הלכנו עליה.  א ט,ז ויאמר שאול לנערו, והנה נלך ומה-נביא לאיש--כי הלחם אזל מכלינו, ותשורה אין-להביא לאיש האלהים:  מה, אתנו.  א ט,ח ויסף הנער, לענות את-שאול, ויאמר, הנה נמצא בידי רבע שקל כסף; ונתתי לאיש האלהים, והגיד לנו את-דרכנו.  א ט,ט לפנים בישראל, כה-אמר האיש בלכתו לדרוש אלהים, לכו ונלכה, עד-הראה:  כי לנביא היום, יקרא לפנים הראה.  א ט,י ויאמר שאול לנערו טוב דברך, לכה נלכה; וילכו, אל-העיר, אשר-שם, איש האלהים.  א ט,יא המה, עלים במעלה העיר, והמה מצאו נערות, יצאות לשאב מים; ויאמרו להן, היש בזה הראה.  א ט,יב ותענינה אותם ותאמרנה יש, הנה לפניך; מהר עתה, כי היום בא לעיר--כי זבח היום לעם, בבמה.  א ט,יג כבאכם העיר כן תמצאון אתו בטרם יעלה הבמתה לאכל, כי לא-יאכל העם עד-באו--כי-הוא יברך הזבח, אחרי-כן יאכלו הקראים; ועתה עלו, כי-אתו כהיום תמצאון אתו.  א ט,יד ויעלו, העיר; המה, באים בתוך העיר, והנה שמואל יצא לקראתם, לעלות הבמה.  

א ט,טו ויהוה, גלה את-אזן שמואל, יום אחד, לפני בוא-שאול לאמר.  א ט,טז כעת מחר אשלח אליך איש מארץ בנימן, ומשחתו לנגיד על-עמי ישראל, והושיע את-עמי, מיד פלשתים:  כי ראיתי את-עמי, כי באה צעקתו אלי.  א ט,יז ושמואל, ראה את-שאול; ויהוה ענהו--הנה האיש אשר אמרתי אליך, זה יעצר בעמי.  א ט,יח ויגש שאול את-שמואל, בתוך השער; ויאמר הגידה-נא לי, אי-זה בית הראה.  א ט,יט ויען שמואל את-שאול, ויאמר אנכי הראה--עלה לפני הבמה, ואכלתם עמי היום; ושלחתיך בבקר, וכל אשר בלבבך אגיד לך.  א ט,כ ולאתנות האבדות לך, היום שלשת הימים--אל-תשם את-לבך להם, כי נמצאו; ולמי, כל-חמדת ישראל--הלוא לך, ולכל בית אביך.  

א ט,כא ויען שאול ויאמר, הלוא בן-ימיני אנכי מקטני שבטי ישראל, ומשפחתי הצערה, מכל-משפחות שבטי בנימן; ולמה דברת אלי, כדבר הזה.  

א ט,כב ויקח שמואל את-שאול ואת-נערו, ויביאם לשכתה; ויתן להם מקום בראש הקרואים, והמה כשלשם איש.  א ט,כג ויאמר שמואל, לטבח, תנה את-המנה, אשר נתתי לך--אשר אמרתי אליך, שים אתה עמך.  א ט,כד וירם הטבח את-השוק והעליה וישם לפני שאול, ויאמר הנה הנשאר שים-לפניך אכל--כי למועד שמור-לך לאמר, העם קראתי; ויאכל שאול עם-שמואל, ביום ההוא.  א ט,כה וירדו מהבמה, העיר; וידבר עם-שאול, על-הגג.  א ט,כו וישכמו, ויהי כעלות השחר ויקרא שמואל אל-שאול הגג הגגה לאמר, קומה, ואשלחך; ויקם שאול, ויצאו שניהם הוא ושמואל--החוצה.  א ט,כז המה, יורדים בקצה העיר, ושמואל אמר אל-שאול אמר לנער ויעבר לפנינו, ויעבר; ואתה עמד כיום, ואשמיעך את-דבר אלהים.  

א י,א ויקח שמואל את-פך השמן, ויצק על-ראשו--וישקהו; ויאמר--הלוא כי-משחך יהוה על-נחלתו, לנגיד.  א י,ב בלכתך היום, מעמדי, ומצאת שני אנשים עם-קברת רחל בגבול בנימן, בצלצח; ואמרו אליך, נמצאו האתנות אשר הלכת לבקש, והנה נטש אביך את-דברי האתנות, ודאג לכם לאמר מה אעשה לבני.  א י,ג וחלפת משם והלאה, ובאת עד-אלון תבור, ומצאוך שם שלשה אנשים, עלים אל-האלהים בית-אל; אחד נשא שלשה גדיים, ואחד נשא שלשת ככרות לחם, ואחד, נשא נבל-יין.  א י,ד ושאלו לך, לשלום; ונתנו לך שתי-לחם, ולקחת מידם.  א י,ה אחר כן, תבוא גבעת האלהים, אשר-שם, נצבי פלשתים; ויהי כבאך שם העיר, ופגעת חבל נבאים ירדים מהבמה, ולפניהם נבל ותף וחליל וכנור, והמה מתנבאים.  א י,ו וצלחה עליך רוח יהוה, והתנבית עמם; ונהפכת, לאיש אחר.  א י,ז והיה, כי תבאינה תבאנה האתות האלה--לך:  עשה לך אשר תמצא ידך, כי האלהים עמך.  א י,ח וירדת לפני, הגלגל, והנה אנכי ירד אליך, להעלות עלות לזבח זבחי שלמים; שבעת ימים תוחל, עד-בואי אליך, והודעתי לך, את אשר תעשה.  א י,ט והיה, כהפנתו שכמו ללכת מעם שמואל, ויהפך-לו אלהים, לב אחר; ויבאו כל-האתות האלה, ביום ההוא.  

א י,י ויבאו שם הגבעתה, והנה חבל-נבאים לקראתו; ותצלח עליו רוח אלהים, ויתנבא בתוכם.  א י,יא ויהי, כל-יודעו מאתמול שלשם, ויראו, והנה עם-נבאים נבא:    ויאמר העם איש אל-רעהו, מה-זה היה לבן-קיש--הגם שאול, בנביאים.  א י,יב ויען איש משם ויאמר, ומי אביהם; על-כן היתה למשל, הגם שאול בנבאים.  א י,יג ויכל, מהתנבות, ויבא, הבמה.  א י,יד ויאמר דוד שאול אליו ואל-נערו, אן הלכתם; ויאמר, לבקש את-האתנות, ונראה כי-אין, ונבוא אל-שמואל.  א י,טו ויאמר, דוד שאול:  הגידה-נא לי, מה-אמר לכם שמואל.  א י,טז ויאמר שאול, אל-דודו, הגד הגיד לנו, כי נמצאו האתנות; ואת-דבר המלוכה לא-הגיד לו, אשר אמר שמואל.  

א י,יז ויצעק שמואל את-העם, אל-יהוה המצפה.  א י,יח ויאמר אל-בני ישראל,  
 
כה-אמר יהוה אלהי ישראל, אנכי העליתי את-ישראל, ממצרים; ואציל אתכם, מיד מצרים, ומיד כל-הממלכות, הלחצים אתכם.  א י,יט ואתם היום מאסתם את-אלהיכם, אשר-הוא מושיע לכם מכל-רעותיכם וצרתיכם, ותאמרו לו, כי-מלך תשים עלינו; ועתה, התיצבו לפני יהוה, לשבטיכם, ולאלפיכם.  א י,כ ויקרב שמואל, את כל-שבטי ישראל; וילכד, שבט בנימן.  א י,כא ויקרב את-שבט בנימן, למשפחתו, ותלכד, משפחת המטרי; וילכד שאול בן-קיש, ויבקשהו ולא נמצא.  א י,כב וישאלו-עוד, ביהוה, הבא עוד, הלם איש;    ויאמר יהוה, הנה-הוא נחבא אל-הכלים.  א י,כג וירצו ויקחהו משם, ויתיצב בתוך העם; ויגבה, מכל-העם, משכמו, ומעלה.  א י,כד ויאמר שמואל אל-כל-העם, הראיתם אשר בחר-בו יהוה, כי אין כמהו, בכל-העם; וירעו כל-העם ויאמרו, יחי המלך.  

א י,כה וידבר שמואל אל-העם, את משפט המלכה, ויכתב בספר, וינח לפני יהוה; וישלח שמואל את-כל-העם, איש לביתו.  א י,כו וגם-שאול--הלך לביתו, גבעתה; וילכו עמו--החיל, אשר-נגע אלהים בלבם.  א י,כז ובני בליעל אמרו, מה-ישענו זה, ויבזהו, ולא-הביאו לו מנחה; ויהי, כמחריש.  

א יא,א ויעל, נחש העמוני, ויחן, על-יביש גלעד; ויאמרו כל-אנשי יביש, אל-נחש, כרת-לנו ברית, ונעבדך.  א יא,ב ויאמר אליהם, נחש העמוני, בזאת אכרת לכם, בנקור לכם כל-עין ימין; ושמתיה חרפה, על-כל-ישראל.  א יא,ג ויאמרו אליו זקני יביש, הרף לנו שבעת ימים, ונשלחה מלאכים, בכל גבול ישראל; ואם-אין מושיע אתנו, ויצאנו אליך.  א יא,ד ויבאו המלאכים גבעת שאול, וידברו הדברים באזני העם; וישאו כל-העם את-קולם, ויבכו.  א יא,ה והנה שאול, בא אחרי הבקר מן-השדה, ויאמר שאול, מה-לעם כי יבכו; ויספרו-לו--את-דברי, אנשי יביש.  א יא,ו ותצלח רוח-אלהים על-שאול, בשמעו כשמעו את-הדברים האלה; ויחר אפו, מאד.  א יא,ז ויקח צמד בקר וינתחהו, וישלח בכל-גבול ישראל ביד המלאכים לאמר, אשר איננו יצא אחרי שאול ואחר שמואל, כה יעשה לבקרו; ויפל פחד-יהוה על-העם, ויצאו כאיש אחד.  א יא,ח ויפקדם, בבזק; ויהיו בני-ישראל שלש מאות אלף, ואיש יהודה שלשים אלף.  א יא,ט ויאמרו למלאכים הבאים, כה תאמרון לאיש יביש גלעד, מחר תהיה-לכם תשועה, בחם כחם השמש; ויבאו המלאכים, ויגידו לאנשי יביש--וישמחו.  א יא,י ויאמרו אנשי יביש, מחר נצא אליכם; ועשיתם לנו, ככל-הטוב בעיניכם.  

א יא,יא ויהי ממחרת, וישם שאול את-העם שלשה ראשים, ויבאו בתוך-המחנה באשמרת הבקר, ויכו את-עמון עד-חם היום; ויהי הנשארים ויפצו, ולא נשארו-בם שנים יחד.  א יא,יב ויאמר העם, אל-שמואל, מי האמר, שאול ימלך עלינו:  תנו האנשים, ונמיתם.  א יא,יג ויאמר שאול, לא-יומת איש ביום הזה:  כי היום עשה-יהוה תשועה, בישראל.  א יא,יד ויאמר שמואל אל-העם, לכו ונלכה הגלגל; ונחדש שם, המלוכה.  א יא,טו וילכו כל-העם הגלגל, וימלכו שם את-שאול לפני יהוה בגלגל, ויזבחו-שם זבחים שלמים, לפני יהוה; וישמח שם שאול וכל-אנשי ישראל, עד-מאד.  

א יב,א ויאמר שמואל, אל-כל-ישראל, הנה שמעתי בקלכם, לכל אשר-אמרתם לי; ואמליך עליכם, מלך.  א יב,ב ועתה הנה המלך מתהלך לפניכם, ואני זקנתי ושבתי, ובני, הנם אתכם; ואני התהלכתי לפניכם, מנערי עד-היום הזה.  א יב,ג הנני ענו בי נגד יהוה ונגד משיחו, את-שור מי לקחתי וחמור מי לקחתי ואת-מי עשקתי את-מי רצותי, ומיד-מי לקחתי כפר, ואעלים עיני בו; ואשיב, לכם.  א יב,ד ויאמרו, לא עשקתנו ולא רצותנו; ולא-לקחת מיד-איש, מאומה.  א יב,ה ויאמר אליהם עד יהוה בכם, ועד משיחו היום הזה--כי לא מצאתם בידי, מאומה; ויאמר, עד.  

א יב,ו ויאמר שמואל, אל-העם:  יהוה, אשר עשה את-משה ואת-אהרן, ואשר העלה את-אבתיכם, מארץ מצרים.  א יב,ז ועתה, התיצבו ואשפטה אתכם--לפני יהוה:  את כל-צדקות יהוה, אשר-עשה אתכם ואת-אבותיכם.  א יב,ח כאשר-בא יעקב, מצרים--ויזעקו אבותיכם, אל-יהוה, וישלח יהוה את-משה ואת-אהרן ויוציאו את-אבתיכם ממצרים, וישבום במקום הזה.  א יב,ט וישכחו, את-יהוה אלהיהם; וימכר אתם ביד סיסרא שר-צבא חצור וביד-פלשתים, וביד מלך מואב, וילחמו, בם.  א יב,י ויזעקו אל-יהוה, ויאמר ויאמרו חטאנו, כי עזבנו את-יהוה, ונעבד את-הבעלים ואת-העשתרות; ועתה, הצילנו מיד איבינו--ונעבדך.  א יב,יא וישלח יהוה את-ירבעל ואת-בדן, ואת-יפתח ואת-שמואל; ויצל אתכם מיד איביכם, מסביב, ותשבו, בטח.  א יב,יב ותראו, כי-נחש מלך בני-עמון בא עליכם, ותאמרו לי, לא כי-מלך ימלך עלינו:  ויהוה אלהיכם, מלככם.  א יב,יג ועתה, הנה המלך אשר בחרתם--אשר שאלתם; והנה נתן יהוה עליכם, מלך.  א יב,יד אם-תיראו את-יהוה, ועבדתם אתו ושמעתם בקולו, ולא תמרו, את-פי יהוה--והיתם גם-אתם, וגם-המלך אשר מלך עליכם, אחר, יהוה אלהיכם.  א יב,טו ואם-לא תשמעו בקול יהוה, ומריתם את-פי יהוה--והיתה יד-יהוה בכם, ובאבתיכם.  א יב,טז גם-עתה התיצבו וראו, את-הדבר הגדול הזה, אשר יהוה, עשה לעיניכם.  א יב,יז הלוא קציר-חטים, היום--אקרא אל-יהוה, ויתן קלות ומטר; ודעו וראו, כי-רעתכם רבה אשר עשיתם בעיני יהוה, לשאול לכם, מלך.  

א יב,יח ויקרא שמואל אל-יהוה, ויתן יהוה קלת ומטר ביום ההוא; ויירא כל-העם מאד את-יהוה, ואת-שמואל.  א יב,יט ויאמרו כל-העם אל-שמואל, התפלל בעד-עבדיך אל-יהוה אלהיך--ואל-נמות:  כי-יספנו על-כל-חטאתינו רעה, לשאל לנו מלך.  א יב,כ ויאמר שמואל אל-העם, אל-תיראו--אתם עשיתם, את כל-הרעה הזאת; אך, אל-תסורו מאחרי יהוה, ועבדתם את-יהוה, בכל-לבבכם.  א יב,כא ולא, תסורו:  כי אחרי התהו, אשר לא-יועילו ולא יצילו--כי-תהו המה.  א יב,כב כי לא-יטש יהוה, את-עמו--בעבור, שמו הגדול:  כי הואיל יהוה, לעשות אתכם לו לעם.  א יב,כג גם אנכי, חלילה לי מחטא ליהוה--מחדל, להתפלל בעדכם; והוריתי אתכם, בדרך הטובה והישרה.  א יב,כד אך יראו את-יהוה, ועבדתם אתו באמת--בכל-לבבכם:  כי ראו, את אשר-הגדל עמכם.  א יב,כה ואם-הרע, תרעו--גם-אתם גם-מלככם, תספו.  

א יג,א בן-שנה, שאול במלכו; ושתי שנים, מלך על-ישראל.  א יג,ב ויבחר-לו שאול שלשת אלפים, מישראל, ויהיו עם-שאול אלפים במכמש ובהר בית-אל, ואלף היו עם-יונתן בגבעת בנימין; ויתר העם, שלח איש לאהליו.  א יג,ג ויך יונתן, את נציב פלשתים אשר בגבע, וישמעו, פלשתים; ושאול תקע בשופר בכל-הארץ לאמר, ישמעו העברים.  א יג,ד וכל-ישראל שמעו לאמר, הכה שאול את-נציב פלשתים, וגם-נבאש ישראל, בפלשתים; ויצעקו העם אחרי שאול, הגלגל.  א יג,ה ופלשתים נאספו להלחם עם-ישראל, שלשים אלף רכב וששת אלפים פרשים, ועם, כחול אשר על-שפת-הים לרב; ויעלו ויחנו במכמש, קדמת בית און.  א יג,ו ואיש ישראל ראו כי צר-לו, כי נגש העם; ויתחבאו העם, במערות ובחוחים ובסלעים, ובצרחים, ובברות.  א יג,ז ועברים, עברו את-הירדן, ארץ גד, וגלעד; ושאול עודנו בגלגל, וכל-העם חרדו אחריו.  א יג,ח וייחל ויוחל שבעת ימים, למועד אשר שמואל, ולא-בא שמואל, הגלגל; ויפץ העם, מעליו.  א יג,ט ויאמר שאול--הגשו אלי, העלה והשלמים; ויעל, העלה.  א יג,י ויהי, ככלתו להעלות העלה, והנה שמואל, בא; ויצא שאול לקראתו, לברכו.  א יג,יא ויאמר שמואל, מה עשית; ויאמר שאול כי-ראיתי כי-נפץ העם מעלי, ואתה לא-באת למועד הימים, ופלשתים, נאספים מכמש.  א יג,יב ואמר, עתה ירדו פלשתים אלי הגלגל, ופני יהוה, לא חליתי; ואתאפק, ואעלה העלה.  

א יג,יג ויאמר שמואל אל-שאול, נסכלת:  לא שמרת, את-מצות יהוה אלהיך אשר צוך, כי עתה הכין יהוה את-ממלכתך אל-ישראל, עד-עולם.  א יג,יד ועתה, ממלכתך לא-תקום:  בקש יהוה לו איש כלבבו, ויצוהו יהוה לנגיד על-עמו--כי לא שמרת, את אשר-צוך יהוה.  

א יג,טו ויקם שמואל, ויעל מן-הגלגל--גבעת בנימן; ויפקד שאול, את-העם הנמצאים עמו, כשש מאות, איש.  א יג,טז ושאול ויונתן בנו, והעם הנמצא עמם, ישבים, בגבע בנימן; ופלשתים, חנו במכמש.  א יג,יז ויצא המשחית ממחנה פלשתים, שלשה ראשים:  הראש אחד יפנה אל-דרך עפרה, אל-ארץ שועל.  א יג,יח והראש אחד יפנה, דרך בית חרון; והראש אחד יפנה דרך הגבול, הנשקף על-גי הצבעים המדברה.  

א יג,יט וחרש לא ימצא, בכל ארץ ישראל:  כי-אמר אמרו פלשתים--פן יעשו העברים, חרב או חנית.  א יג,כ וירדו כל-ישראל, הפלשתים--ללטוש איש את-מחרשתו ואת-אתו, ואת-קרדמו, ואת, מחרשתו.  א יג,כא והיתה הפצירה פים, למחרשת ולאתים, ולשלש קלשון, ולהקרדמים; ולהציב, הדרבן.  א יג,כב והיה, ביום מלחמת, ולא נמצא חרב וחנית ביד כל-העם, אשר את-שאול ואת-יונתן; ותמצא לשאול, וליונתן בנו.  א יג,כג ויצא מצב פלשתים, אל-מעבר מכמש.  

א יד,א ויהי היום, ויאמר יונתן בן-שאול אל-הנער נשא כליו, לכה ונעברה אל-מצב פלשתים, אשר מעבר הלז; ולאביו, לא הגיד.  א יד,ב ושאול, יושב בקצה הגבעה, תחת הרמון, אשר במגרון; והעם אשר עמו, כשש מאות איש.  א יד,ג ואחיה בן-אחטוב אחי איכבוד בן-פינחס בן-עלי כהן יהוה, בשלו--נשא אפוד; והעם לא ידע, כי הלך יונתן.  א יד,ד ובין המעברות, אשר בקש יונתן לעבר על-מצב פלשתים--שן-הסלע מהעבר מזה, ושן-הסלע מהעבר מזה; ושם האחד בוצץ, ושם האחד סנה.  א יד,ה השן האחד מצוק מצפון, מול מכמש; והאחד מנגב, מול גבע.  

א יד,ו ויאמר יהונתן אל-הנער נשא כליו, לכה ונעברה אל-מצב הערלים האלה--אולי יעשה יהוה, לנו:  כי אין ליהוה מעצור, להושיע ברב או במעט.  א יד,ז ויאמר לו נשא כליו, עשה כל-אשר בלבבך; נטה לך, הנני עמך כלבבך.  

א יד,ח ויאמר, יהונתן, הנה אנחנו עברים, אל-האנשים; ונגלינו, אליהם.  א יד,ט אם-כה יאמרו, אלינו, דמו, עד-הגיענו אליכם--ועמדנו תחתינו, ולא נעלה אליהם.  א יד,י ואם-כה יאמרו עלו עלינו, ועלינו--כי-נתנם יהוה, בידנו:  וזה-לנו, האות.  א יד,יא ויגלו שניהם, אל-מצב פלשתים; ויאמרו פלשתים--הנה עברים יצאים, מן-החרים אשר התחבאו-שם.  א יד,יב ויענו אנשי המצבה את-יונתן ואת-נשא כליו, ויאמרו עלו אלינו, ונודיעה אתכם, דבר;  
 
ויאמר יונתן אל-נשא כליו, עלה אחרי--כי-נתנם יהוה, ביד ישראל.  א יד,יג ויעל יונתן, על-ידיו ועל-רגליו, ונשא כליו, אחריו; ויפלו לפני יונתן, ונשא כליו ממותת אחריו.  א יד,יד ותהי המכה הראשנה, אשר הכה יונתן ונשא כליו--כעשרים איש:  כבחצי מענה, צמד שדה.  א יד,טו ותהי חרדה במחנה בשדה, ובכל-העם--המצב והמשחית, חרדו גם-המה; ותרגז הארץ, ותהי לחרדת אלהים.  א יד,טז ויראו הצפים לשאול, בגבעת בנימן; והנה ההמון נמוג, וילך והלם.  

א יד,יז ויאמר שאול, לעם אשר אתו, פקדו-נא וראו, מי הלך מעמנו; ויפקדו, והנה אין יונתן ונשא כליו.  א יד,יח ויאמר שאול לאחיה, הגישה ארון האלהים:  כי-היה ארון האלהים, ביום ההוא--ובני ישראל.  א יד,יט ויהי, עד דבר שאול אל-הכהן, וההמון אשר במחנה פלשתים, וילך הלוך ורב;  
 
ויאמר שאול אל-הכהן, אסף ידך.  א יד,כ ויזעק שאול, וכל-העם אשר אתו, ויבאו, עד-המלחמה; והנה היתה חרב איש, ברעהו--מהומה, גדולה מאד.  א יד,כא והעברים, היו לפלשתים כאתמול שלשום, אשר עלו עמם במחנה, סביב; וגם-המה, להיות עם-ישראל, אשר עם-שאול, ויונתן.  א יד,כב וכל איש ישראל המתחבאים בהר-אפרים, שמעו, כי-נסו, פלשתים; וידבקו גם-המה אחריהם, במלחמה.  א יד,כג ויושע יהוה ביום ההוא, את-ישראל; והמלחמה--עברה, את-בית און.  א יד,כד ואיש-ישראל נגש, ביום ההוא; ויאל שאול את-העם לאמר, ארור האיש אשר-יאכל לחם עד-הערב ונקמתי מאיבי, ולא-טעם כל-העם, לחם.  

א יד,כה וכל-הארץ, באו ביער; ויהי דבש, על-פני השדה.  א יד,כו ויבא העם אל-היער, והנה הלך דבש; ואין-משיג ידו אל-פיו, כי-ירא העם את-השבעה.  א יד,כז ויונתן לא-שמע, בהשביע אביו את-העם, וישלח את-קצה המטה אשר בידו, ויטבל אותה ביערת הדבש; וישב ידו אל-פיו, ותראנה ותארנה עיניו.  א יד,כח ויען איש מהעם ויאמר, השבע השביע אביך את-העם לאמר, ארור האיש אשר-יאכל לחם, היום; ויעף, העם.  א יד,כט ויאמר, יונתן, עכר אבי, את-הארץ:  ראו-נא, כי-ארו עיני--כי טעמתי, מעט דבש הזה.  א יד,ל אף, כי לוא אכל אכל היום העם, משלל איביו, אשר מצא:  כי עתה לא-רבתה מכה, בפלשתים.  א יד,לא ויכו ביום ההוא, בפלשתים, ממכמש, אילנה; ויעף העם, מאד.  א יד,לב ויעש ויעט העם אל-שלל השלל, ויקחו צאן ובקר ובני בקר וישחטו-ארצה; ויאכל העם, על-הדם.  א יד,לג ויגידו לשאול לאמר, הנה העם חטאים ליהוה לאכל על-הדם; ויאמר בגדתם, גלו-אלי היום אבן גדולה.  א יד,לד ויאמר שאול פצו בעם ואמרתם להם הגישו אלי איש שורו ואיש שיהו, ושחטתם בזה ואכלתם, ולא-תחטאו ליהוה, לאכל אל-הדם; ויגשו כל-העם איש שורו בידו, הלילה--וישחטו-שם.  א יד,לה ויבן שאול מזבח, ליהוה; אתו החל, לבנות מזבח ליהוה.  

א יד,לו ויאמר שאול נרדה אחרי פלשתים לילה ונבזה בהם עד-אור הבקר, ולא-נשאר בהם איש, ויאמרו, כל-הטוב בעיניך עשה;    ויאמר, הכהן, נקרבה הלם, אל-האלהים.  א יד,לז וישאל שאול, באלהים, הארד אחרי פלשתים, התתנם ביד ישראל; ולא ענהו, ביום ההוא.  א יד,לח ויאמר שאול--גשו הלם, כל פנות העם; ודעו וראו--במה היתה החטאת הזאת, היום.  א יד,לט כי חי-יהוה, המושיע את-ישראל--כי אם-ישנו ביונתן בני, כי מות ימות; ואין ענהו, מכל-העם.  א יד,מ ויאמר אל-כל-ישראל, אתם תהיו לעבר אחד, ואני ויונתן בני, נהיה לעבר אחד; ויאמרו העם אל-שאול, הטוב בעיניך עשה.  

א יד,מא ויאמר שאול, אל-יהוה אלהי ישראל--הבה תמים; וילכד יונתן ושאול, והעם יצאו.  א יד,מב ויאמר שאול--הפילו, ביני ובין יונתן בני; וילכד, יונתן.  א יד,מג ויאמר שאול אל-יונתן, הגידה לי מה עשיתה; ויגד-לו יונתן, ויאמר טעם טעמתי בקצה המטה אשר-בידי מעט דבש--הנני אמות.  

א יד,מד ויאמר שאול, כה-יעשה אלהים וכה יוסף:  כי-מות תמות, יונתן.  א יד,מה ויאמר העם אל-שאול, היונתן ימות אשר עשה הישועה הגדולה הזאת בישראל--חלילה חי-יהוה אם-יפל משערת ראשו ארצה, כי-עם-אלהים עשה היום הזה; ויפדו העם את-יונתן, ולא-מת.  

א יד,מו ויעל שאול, מאחרי פלשתים; ופלשתים, הלכו למקומם.  א יד,מז ושאול לכד המלוכה, על-ישראל; וילחם סביב בכל-איביו במואב ובבני-עמון ובאדום ובמלכי צובה, ובפלשתים, ובכל אשר-יפנה, ירשיע.  א יד,מח ויעש חיל, ויך את-עמלק; ויצל את-ישראל, מיד שסהו.  

א יד,מט ויהיו בני שאול, יונתן וישוי ומלכישוע; ושם, שתי בנתיו--שם הבכירה מרב, ושם הקטנה מיכל.  א יד,נ ושם אשת שאול, אחינעם בת-אחימעץ; ושם שר-צבאו אבינר, בן-נר דוד שאול.  א יד,נא וקיש אבי-שאול ונר אבי-אבנר, בן-אביאל.  

א יד,נב ותהי המלחמה חזקה על-פלשתים, כל ימי שאול; וראה שאול כל-איש גבור, וכל-בן-חיל, ויאספהו, אליו.  

א טו,א ויאמר שמואל, אל-שאול, אתי שלח יהוה למשחך למלך, על-עמו על-ישראל; ועתה שמע, לקול דברי יהוה.  

א טו,ב כה אמר, יהוה צבאות, פקדתי, את אשר-עשה עמלק לישראל--אשר-שם לו בדרך, בעלתו ממצרים.  א טו,ג עתה לך והכיתה את-עמלק, והחרמתם את-כל-אשר-לו, ולא תחמל, עליו; והמתה מאיש עד-אשה, מעלל ועד-יונק, משור ועד-שה, מגמל ועד-חמור.  

א טו,ד וישמע שאול, את-העם, ויפקדם בטלאים, מאתים אלף רגלי; ועשרת אלפים, את-איש יהודה.  א טו,ה ויבא שאול, עד-עיר עמלק; וירב, בנחל.  א טו,ו ויאמר שאול אל-הקיני לכו סרו רדו מתוך עמלקי, פן-אספך עמו, ואתה עשיתה חסד עם-כל-בני ישראל, בעלותם ממצרים; ויסר קיני, מתוך עמלק.  א טו,ז ויך שאול, את-עמלק, מחוילה בואך שור, אשר על-פני מצרים.  א טו,ח ויתפש את-אגג מלך-עמלק, חי; ואת-כל-העם, החרים לפי-חרב.  א טו,ט ויחמל שאול והעם על-אגג, ועל-מיטב הצאן והבקר והמשנים ועל-הכרים ועל-כל-הטוב, ולא אבו, החרימם; וכל-המלאכה נמבזה ונמס, אתה החרימו.  

א טו,י ויהי, דבר-יהוה, אל-שמואל, לאמר.  א טו,יא נחמתי, כי-המלכתי את-שאול למלך--כי-שב מאחרי, ואת-דברי לא הקים; ויחר, לשמואל, ויזעק אל-יהוה, כל-הלילה.  א טו,יב וישכם שמואל לקראת שאול, בבקר; ויגד לשמואל לאמר, בא-שאול הכרמלה והנה מציב לו יד, ויסב ויעבר, וירד הגלגל.  א טו,יג ויבא שמואל, אל-שאול; ויאמר לו שאול, ברוך אתה ליהוה--הקימתי, את-דבר יהוה.  א טו,יד ויאמר שמואל, ומה קול-הצאן הזה באזני, וקול הבקר, אשר אנכי שמע.  א טו,טו ויאמר שאול מעמלקי הביאום, אשר חמל העם על-מיטב הצאן והבקר, למען זבח, ליהוה אלהיך; ואת-היותר, החרמנו.  

א טו,טז ויאמר שמואל, אל-שאול, הרף ואגידה לך, את אשר דבר יהוה אלי הלילה; ויאמרו ויאמר לו, דבר.  

א טו,יז ויאמר שמואל--הלוא אם-קטן אתה בעיניך, ראש שבטי ישראל אתה; וימשחך יהוה למלך, על-ישראל.  א טו,יח וישלחך יהוה, בדרך; ויאמר, לך והחרמתה את-החטאים את-עמלק, ונלחמת בו, עד כלותם אתם.  א טו,יט ולמה לא-שמעת, בקול יהוה; ותעט, אל-השלל, ותעש הרע, בעיני יהוה.  

א טו,כ ויאמר שאול אל-שמואל, אשר שמעתי בקול יהוה, ואלך, בדרך אשר-שלחני יהוה; ואביא, את-אגג מלך עמלק, ואת-עמלק, החרמתי.  א טו,כא ויקח העם מהשלל צאן ובקר, ראשית החרם, לזבח ליהוה אלהיך, בגלגל.  

א טו,כב ויאמר שמואל, החפץ ליהוה בעלות וזבחים, כשמע, בקול יהוה:  הנה שמע מזבח טוב, להקשיב מחלב אילים.  א טו,כג כי חטאת-קסם מרי, ואון ותרפים הפצר:  יען, מאסת את-דבר יהוה, וימאסך, ממלך.  

א טו,כד ויאמר שאול אל-שמואל חטאתי, כי-עברתי את-פי-יהוה ואת-דבריך:  כי יראתי את-העם, ואשמע בקולם.  א טו,כה ועתה, שא נא את-חטאתי; ושוב עמי, ואשתחוה ליהוה.  א טו,כו ויאמר שמואל אל-שאול, לא אשוב עמך:  כי מאסתה, את-דבר יהוה, וימאסך יהוה, מהיות מלך על-ישראל.  

א טו,כז ויסב שמואל, ללכת; ויחזק בכנף-מעילו, ויקרע.  

א טו,כח ויאמר אליו, שמואל, קרע יהוה את-ממלכות ישראל מעליך, היום; ונתנה, לרעך הטוב ממך.  

א טו,כט וגם נצח ישראל, לא ישקר ולא ינחם:  כי לא אדם הוא, להנחם.  א טו,ל ויאמר חטאתי--עתה כבדני נא נגד זקני-עמי, ונגד ישראל; ושוב עמי, והשתחויתי ליהוה אלהיך.  א טו,לא וישב שמואל, אחרי שאול; וישתחו שאול, ליהוה.  

א טו,לב ויאמר שמואל, הגישו אלי את-אגג מלך עמלק, וילך אליו, אגג מעדנת; ויאמר אגג, אכן סר מר-המות.  

א טו,לג ויאמר שמואל--כאשר שכלה נשים חרבך, כן-תשכל מנשים אמך; וישסף שמואל את-אגג לפני יהוה, בגלגל.  

א טו,לד וילך שמואל, הרמתה; ושאול עלה אל-ביתו, גבעת שאול.  א טו,לה ולא-יסף שמואל לראות את-שאול, עד-יום מותו, כי-התאבל שמואל, אל-שאול; ויהוה נחם, כי-המליך את-שאול על-ישראל.  

א טז,א ויאמר יהוה אל-שמואל, עד-מתי אתה מתאבל אל-שאול, ואני מאסתיו, ממלך על-ישראל; מלא קרנך שמן, ולך אשלחך אל-ישי בית-הלחמי--כי-ראיתי בבניו לי, מלך.  א טז,ב ויאמר שמואל איך אלך, ושמע שאול והרגני; ויאמר יהוה, עגלת בקר תקח בידך, ואמרת, לזבח ליהוה באתי.  א טז,ג וקראת לישי, בזבח; ואנכי, אודיעך את אשר-תעשה, ומשחת לי, את אשר-אמר אליך.  א טז,ד ויעש שמואל, את אשר דבר יהוה, ויבא, בית לחם; ויחרדו זקני העיר, לקראתו, ויאמר, שלם בואך.  א טז,ה ויאמר שלום, לזבח ליהוה באתי, התקדשו, ובאתם אתי בזבח; ויקדש את-ישי ואת-בניו, ויקרא להם לזבח.  א טז,ו ויהי בבואם, וירא את-אליאב; ויאמר, אך נגד יהוה משיחו.  

א טז,ז ויאמר יהוה אל-שמואל, אל-תבט אל-מראהו ואל-גבה קומתו--כי מאסתיהו:  כי לא, אשר יראה האדם--כי האדם יראה לעינים, ויהוה יראה ללבב.  א טז,ח ויקרא ישי אל-אבינדב, ויעברהו לפני שמואל; ויאמר, גם-בזה לא-בחר יהוה.  א טז,ט ויעבר ישי, שמה; ויאמר, גם-בזה לא-בחר יהוה.  א טז,י ויעבר ישי שבעת בניו, לפני שמואל; ויאמר שמואל אל-ישי, לא-בחר יהוה באלה.  א טז,יא ויאמר שמואל אל-ישי, התמו הנערים, ויאמר עוד שאר הקטן, והנה רעה בצאן; ויאמר שמואל אל-ישי שלחה וקחנו, כי לא-נסב עד-באו פה.  א טז,יב וישלח ויביאהו והוא אדמוני, עם-יפה עינים וטוב ראי;  
 
ויאמר יהוה קום משחהו, כי-זה הוא.  א טז,יג ויקח שמואל את-קרן השמן, וימשח אתו בקרב אחיו, ותצלח רוח-יהוה אל-דוד, מהיום ההוא ומעלה; ויקם שמואל, וילך הרמתה.  א טז,יד ורוח יהוה סרה, מעם שאול; ובעתתו רוח-רעה, מאת יהוה.  א טז,טו ויאמרו עבדי-שאול, אליו:  הנה-נא רוח-אלהים רעה, מבעתך.  א טז,טז יאמר-נא אדננו, עבדיך לפניך--יבקשו, איש ידע מנגן בכנור; והיה, בהיות עליך רוח-אלהים רעה--ונגן בידו, וטוב לך.  

א טז,יז ויאמר שאול, אל-עבדיו:  ראו-נא לי, איש מיטיב לנגן, והביאותם, אלי.  א טז,יח ויען אחד מהנערים ויאמר, הנה ראיתי בן לישי בית הלחמי, ידע נגן וגבור חיל ואיש מלחמה ונבון דבר, ואיש תאר; ויהוה, עמו.  א טז,יט וישלח שאול מלאכים, אל-ישי; ויאמר, שלחה אלי את-דוד בנך אשר בצאן.  א טז,כ ויקח ישי חמור לחם, ונאד יין, וגדי עזים, אחד; וישלח ביד-דוד בנו, אל-שאול.  א טז,כא ויבא דוד אל-שאול, ויעמד לפניו; ויאהבהו מאד, ויהי-לו נשא כלים.  א טז,כב וישלח שאול, אל-ישי לאמר:  יעמד-נא דוד לפני, כי-מצא חן בעיני.  א טז,כג והיה, בהיות רוח-אלהים אל-שאול, ולקח דוד את-הכנור, ונגן בידו; ורוח לשאול וטוב לו, וסרה מעליו רוח הרעה.  

א יז,א ויאספו פלשתים את-מחניהם, למלחמה, ויאספו, שכה אשר ליהודה; ויחנו בין-שוכה ובין-עזקה, באפס דמים.  א יז,ב ושאול ואיש-ישראל נאספו, ויחנו בעמק האלה; ויערכו מלחמה, לקראת פלשתים.  א יז,ג ופלשתים עמדים אל-ההר, מזה, וישראל עמדים אל-ההר, מזה; והגיא, ביניהם.  א יז,ד ויצא איש-הבנים ממחנות פלשתים, גלית שמו מגת:  גבהו, שש אמות וזרת.  א יז,ה וכובע נחשת על-ראשו, ושריון קשקשים הוא לבוש; ומשקל, השריון--חמשת-אלפים שקלים, נחשת.  א יז,ו ומצחת נחשת, על-רגליו; וכידון נחשת, בין כתפיו.  א יז,ז וחץ ועץ חניתו, כמנור ארגים, ולהבת חניתו, שש-מאות שקלים ברזל; ונשא הצנה, הלך לפניו.  א יז,ח ויעמד, ויקרא אל-מערכת ישראל, ויאמר להם, למה תצאו לערך מלחמה:  הלוא אנכי הפלשתי, ואתם עבדים לשאול--ברו-לכם איש, וירד אלי.  א יז,ט אם-יוכל להלחם אתי, והכני--והיינו לכם, לעבדים; ואם-אני אוכל-לו, והכיתיו--והייתם לנו לעבדים, ועבדתם אתנו.  א יז,י ויאמר, הפלשתי, אני חרפתי את-מערכות ישראל, היום הזה; תנו-לי איש, ונלחמה יחד.  א יז,יא וישמע שאול וכל-ישראל, את-דברי הפלשתי האלה; ויחתו ויראו, מאד.  

א יז,יב ודוד בן-איש אפרתי הזה, מבית לחם יהודה, ושמו ישי, ולו שמנה בנים; והאיש בימי שאול, זקן בא באנשים.  א יז,יג וילכו שלשת בני-ישי, הגדלים--הלכו אחרי-שאול, למלחמה; ושם שלשת בניו, אשר הלכו במלחמה--אליאב הבכור ומשנהו אבינדב, והשלשי שמה.  א יז,יד ודוד, הוא הקטן; ושלשה, הגדלים, הלכו, אחרי שאול.  

א יז,טו ודוד הלך ושב, מעל שאול, לרעות את-צאן אביו, בית-לחם.  א יז,טז ויגש הפלשתי, השכם והערב; ויתיצב, ארבעים יום.  

א יז,יז ויאמר ישי לדוד בנו, קח-נא לאחיך איפת הקליא הזה, ועשרה לחם, הזה; והרץ המחנה, לאחיך.  א יז,יח ואת עשרת חרצי החלב, האלה, תביא, לשר-האלף; ואת-אחיך תפקד לשלום, ואת-ערבתם תקח.  א יז,יט ושאול והמה וכל-איש ישראל, בעמק האלה; נלחמים, עם-פלשתים.  

א יז,כ וישכם דוד בבקר, ויטש את-הצאן על-שמר, וישא וילך, כאשר צוהו ישי; ויבא, המעגלה, והחיל היצא אל-המערכה, והרעו במלחמה.  א יז,כא ותערך ישראל ופלשתים, מערכה לקראת מערכה.  א יז,כב ויטש דוד את-הכלים מעליו, על-יד שומר הכלים, וירץ, המערכה; ויבא, וישאל לאחיו לשלום.  א יז,כג והוא מדבר עמם, והנה איש הבנים עולה גלית הפלשתי שמו מגת ממערות ממערכות פלשתים, וידבר, כדברים האלה; וישמע, דוד.  א יז,כד וכל איש ישראל, בראותם את-האיש; וינסו, מפניו, וייראו, מאד.  א יז,כה ויאמר איש ישראל, הראיתם האיש העלה הזה--כי לחרף את-ישראל, עלה; והיה האיש אשר-יכנו יעשרנו המלך עשר גדול, ואת-בתו יתן-לו, ואת בית אביו, יעשה חפשי בישראל.  

א יז,כו ויאמר דוד, אל-האנשים העמדים עמו לאמר, מה-יעשה לאיש אשר יכה את-הפלשתי הלז, והסיר חרפה מעל ישראל:  כי מי, הפלשתי הערל הזה, כי חרף, מערכות אלהים חיים.  א יז,כז ויאמר לו העם, כדבר הזה לאמר:  כה יעשה, לאיש אשר יכנו.  א יז,כח וישמע אליאב אחיו הגדול, בדברו אל-האנשים; ויחר-אף אליאב בדוד ויאמר למה-זה ירדת, ועל-מי נטשת מעט הצאן ההנה במדבר--אני ידעתי את-זדנך ואת רע לבבך, כי למען ראות המלחמה ירדת.  א יז,כט ויאמר דוד, מה עשיתי עתה; הלוא, דבר הוא.  א יז,ל ויסב מאצלו אל-מול אחר, ויאמר כדבר הזה; וישבהו העם דבר, כדבר הראשון.  א יז,לא וישמעו, הדברים, אשר, דבר דוד; ויגדו לפני-שאול, ויקחהו.  א יז,לב ויאמר דוד אל-שאול, אל-יפל לב-אדם עליו; עבדך ילך, ונלחם עם-הפלשתי הזה.  א יז,לג ויאמר שאול אל-דוד, לא תוכל ללכת אל-הפלשתי הזה, להלחם, עמו:  כי-נער אתה, והוא איש מלחמה מנעריו.  

א יז,לד ויאמר דוד אל-שאול, רעה היה עבדך לאביו בצאן; ובא הארי ואת-הדוב, ונשא שה מהעדר.  א יז,לה ויצאתי אחריו והכתיו, והצלתי מפיו; ויקם עלי--והחזקתי בזקנו, והכתיו והמיתיו.  א יז,לו גם את-הארי גם-הדב, הכה עבדך; והיה הפלשתי הערל הזה, כאחד מהם, כי חרף, מערכת אלהים חיים.  

א יז,לז ויאמר, דוד, יהוה אשר הצלני מיד הארי ומיד הדב, הוא יצילני מיד הפלשתי הזה;    ויאמר שאול אל-דוד לך, ויהוה יהיה עמך.  א יז,לח וילבש שאול את-דוד מדיו, ונתן קובע נחשת על-ראשו; וילבש אתו, שריון.  א יז,לט ויחגר דוד את-חרבו מעל למדיו ויאל ללכת, כי לא-נסה, ויאמר דוד אל-שאול לא אוכל ללכת באלה, כי לא נסיתי; ויסרם דוד, מעליו.  א יז,מ ויקח מקלו בידו, ויבחר-לו חמשה חלקי-אבנים מן-הנחל וישם אתם בכלי הרעים אשר-לו ובילקוט--וקלעו בידו; ויגש, אל-הפלשתי.  א יז,מא וילך, הפלשתי, הלך וקרב, אל-דוד; והאיש נשא הצנה, לפניו.  א יז,מב ויבט הפלשתי ויראה את-דוד, ויבזהו:  כי-היה נער, ואדמני עם-יפה מראה.  א יז,מג ויאמר הפלשתי, אל-דוד, הכלב אנכי, כי-אתה בא-אלי במקלות; ויקלל הפלשתי את-דוד, באלהיו.  א יז,מד ויאמר הפלשתי, אל-דוד:  לכה אלי--ואתנה את-בשרך, לעוף השמים ולבהמת השדה.  

א יז,מה ויאמר דוד, אל-הפלשתי, אתה בא אלי, בחרב ובחנית ובכידון; ואנכי בא-אליך, בשם יהוה צבאות, אלהי מערכות ישראל, אשר חרפת.  א יז,מו היום הזה יסגרך יהוה בידי והכיתך, והסרתי את-ראשך מעליך, ונתתי פגר מחנה פלשתים היום הזה, לעוף השמים ולחית הארץ; וידעו, כל-הארץ, כי יש אלהים, לישראל.  א יז,מז וידעו כל-הקהל הזה, כי-לא בחרב ובחנית יהושיע יהוה:  כי ליהוה המלחמה, ונתן אתכם בידנו.  

א יז,מח והיה כי-קם הפלשתי, וילך ויקרב לקראת דוד; וימהר דוד, וירץ המערכה לקראת הפלשתי.  א יז,מט וישלח דוד את-ידו אל-הכלי, ויקח משם אבן ויקלע, ויך את-הפלשתי, אל-מצחו; ותטבע האבן במצחו, ויפל על-פניו ארצה.  א יז,נ ויחזק דוד מן-הפלשתי בקלע ובאבן, ויך את-הפלשתי וימתהו; וחרב, אין ביד-דוד.  א יז,נא וירץ דוד ויעמד אל-הפלשתי ויקח את-חרבו וישלפה מתערה, וימתתהו, ויכרת-בה, את-ראשו; ויראו הפלשתים כי-מת גבורם, וינסו.  א יז,נב ויקמו אנשי ישראל ויהודה וירעו, וירדפו את-הפלשתים, עד-בואך גיא, ועד שערי עקרון; ויפלו חללי פלשתים, בדרך שערים, ועד-גת, ועד-עקרון.  א יז,נג וישבו בני ישראל, מדלק אחרי פלשתים; וישסו, את-מחניהם.  א יז,נד ויקח דוד את-ראש הפלשתי, ויבאהו ירושלם; ואת-כליו, שם באהלו.  

א יז,נה וכראות שאול את-דוד, יצא לקראת הפלשתי, אמר אל-אבנר שר הצבא, בן-מי-זה הנער אבנר; ויאמר אבנר, חי-נפשך המלך אם-ידעתי.  א יז,נו ויאמר, המלך:  שאל אתה, בן-מי-זה העלם.  

א יז,נז וכשוב דוד, מהכות את-הפלשתי, ויקח אתו אבנר, ויבאהו לפני שאול; וראש הפלשתי, בידו.  א יז,נח ויאמר אליו שאול, בן-מי אתה הנער; ויאמר דוד, בן-עבדך ישי בית הלחמי.  א יח,א ויהי, ככלתו לדבר אל-שאול, ונפש יהונתן, נקשרה בנפש דוד; ויאהבו ויאהבהו יהונתן, כנפשו.  א יח,ב ויקחהו שאול, ביום ההוא; ולא נתנו, לשוב בית אביו.  א יח,ג ויכרת יהונתן ודוד, ברית, באהבתו אתו, כנפשו.  א יח,ד ויתפשט יהונתן, את-המעיל אשר עליו, ויתנהו, לדוד; ומדיו, ועד-חרבו ועד-קשתו ועד-חגרו.  א יח,ה ויצא דוד בכל אשר ישלחנו שאול, ישכיל, וישמהו שאול, על אנשי המלחמה; וייטב, בעיני כל-העם, וגם, בעיני עבדי שאול.  

א יח,ו ויהי בבואם, בשוב דוד מהכות את-הפלשתי, ותצאנה הנשים מכל-ערי ישראל לשור לשיר והמחלות, לקראת שאול המלך--בתפים בשמחה, ובשלשים.  א יח,ז ותענינה הנשים המשחקות, ותאמרן:  הכה שאול באלפו, ודוד ברבבתיו.  א יח,ח ויחר לשאול מאד, וירע בעיניו הדבר הזה, ויאמר נתנו לדוד רבבות, ולי נתנו האלפים; ועוד לו, אך המלוכה.  א יח,ט ויהי שאול, עון עוין את-דוד, מהיום ההוא, והלאה.  

א יח,י ויהי ממחרת, ותצלח רוח אלהים רעה אל-שאול ויתנבא בתוך-הבית, ודוד מנגן בידו, כיום ביום; והחנית, ביד-שאול.  א יח,יא ויטל שאול, את-החנית, ויאמר, אכה בדוד ובקיר; ויסב דוד מפניו, פעמים.  א יח,יב וירא שאול, מלפני דוד:  כי-היה יהוה עמו, ומעם שאול סר.  א יח,יג ויסרהו שאול מעמו, וישמהו לו שר-אלף; ויצא ויבא, לפני העם.  

א יח,יד ויהי דוד לכל-דרכו, משכיל; ויהוה, עמו.  א יח,טו וירא שאול, אשר-הוא משכיל מאד; ויגר, מפניו.  א יח,טז וכל-ישראל ויהודה, אהב את-דוד:  כי-הוא יוצא ובא, לפניהם.  

א יח,יז ויאמר שאול אל-דוד, הנה בתי הגדולה מרב אתה אתן-לך לאשה--אך היה-לי לבן-חיל, והלחם מלחמות יהוה; ושאול אמר, אל-תהי ידי בו, ותהי-בו, יד-פלשתים.  

א יח,יח ויאמר דוד אל-שאול, מי אנכי ומי חיי, משפחת אבי, בישראל--כי-אהיה חתן, למלך.  א יח,יט ויהי, בעת תת את-מרב בת-שאול--לדוד; והיא נתנה לעדריאל המחלתי, לאשה.  א יח,כ ותאהב מיכל בת-שאול, את-דוד; ויגדו לשאול, וישר הדבר בעיניו.  א יח,כא ויאמר שאול אתננה לו, ותהי-לו למוקש, ותהי-בו, יד-פלשתים; ויאמר שאול אל-דוד, בשתים תתחתן בי היום.  א יח,כב ויצו שאול את-עבדו, דברו אל-דוד בלט לאמר, הנה חפץ בך המלך, וכל-עבדיו אהבוך; ועתה, התחתן במלך.  א יח,כג וידברו עבדי שאול, באזני דוד, את-הדברים, האלה; ויאמר דוד, הנקלה בעיניכם התחתן במלך, ואנכי, איש-רש ונקלה.  א יח,כד ויגדו עבדי שאול, לו--לאמר:  כדברים האלה, דבר דוד.  א יח,כה ויאמר שאול כה-תאמרו לדוד, אין-חפץ למלך במהר, כי במאה ערלות פלשתים, להנקם באיבי המלך; ושאול חשב, להפיל את-דוד ביד-פלשתים.  א יח,כו ויגדו עבדיו לדוד, את-הדברים האלה, וישר הדבר בעיני דוד, להתחתן במלך; ולא מלאו, הימים.  א יח,כז ויקם דוד וילך הוא ואנשיו, ויך בפלשתים מאתים איש, ויבא דוד את-ערלתיהם, וימלאום למלך להתחתן במלך; ויתן-לו שאול את-מיכל בתו, לאשה.  

א יח,כח וירא שאול וידע, כי יהוה עם-דוד; ומיכל בת-שאול, אהבתהו.  א יח,כט ויאסף שאול, לרא מפני דוד--עוד; ויהי שאול איב את-דוד, כל-הימים.  

א יח,ל ויצאו, שרי פלשתים; ויהי מדי צאתם, שכל דוד מכל עבדי שאול, וייקר שמו, מאד.  

א יט,א וידבר שאול, אל-יונתן בנו ואל-כל-עבדיו, להמית, את-דוד; ויהונתן, בן-שאול, חפץ בדוד, מאד.  א יט,ב ויגד יהונתן לדוד לאמר, מבקש שאול אבי להמיתך; ועתה השמר-נא בבקר, וישבת בסתר ונחבאת.  א יט,ג ואני אצא ועמדתי ליד-אבי, בשדה אשר אתה שם, ואני, אדבר בך אל-אבי; וראיתי מה, והגדתי לך.  

א יט,ד וידבר יהונתן בדוד טוב, אל-שאול אביו; ויאמר אליו אל-יחטא המלך בעבדו בדוד, כי לוא חטא לך, וכי מעשיו, טוב-לך מאד.  א יט,ה וישם את-נפשו בכפו ויך את-הפלשתי, ויעש יהוה תשועה גדולה לכל-ישראל--ראית, ותשמח; ולמה תחטא בדם נקי, להמית את-דוד חנם.  א יט,ו וישמע שאול, בקול יהונתן; וישבע שאול, חי-יהוה אם-יומת.  א יט,ז ויקרא יהונתן, לדוד, ויגד-לו יהונתן, את כל-הדברים האלה; ויבא יהונתן את-דוד אל-שאול, ויהי לפניו כאתמול שלשום.  

א יט,ח ותוסף המלחמה, להיות; ויצא דוד וילחם בפלשתים, ויך בהם מכה גדולה, וינסו, מפניו.  א יט,ט ותהי רוח יהוה רעה, אל-שאול, והוא בביתו ישב, וחניתו בידו; ודוד, מנגן ביד.  א יט,י ויבקש שאול להכות בחנית, בדוד ובקיר, ויפטר מפני שאול, ויך את-החנית בקיר; ודוד נס וימלט, בלילה הוא.  

א יט,יא וישלח שאול מלאכים אל-בית דוד, לשמרו, ולהמיתו, בבקר; ותגד לדוד, מיכל אשתו לאמר, אם-אינך ממלט את-נפשך הלילה, מחר אתה מומת.  א יט,יב ותרד מיכל את-דוד, בעד החלון; וילך ויברח, וימלט.  א יט,יג ותקח מיכל את-התרפים, ותשם אל-המטה, ואת כביר העזים, שמה מראשתיו; ותכס, בבגד.  

א יט,יד וישלח שאול מלאכים, לקחת את-דוד; ותאמר, חלה הוא.  

א יט,טו וישלח שאול את-המלאכים, לראות את-דוד לאמר:  העלו אתו במטה אלי, להמתו.  א יט,טז ויבאו, המלאכים, והנה התרפים, אל-המטה; וכביר העזים, מראשתיו.  

א יט,יז ויאמר שאול אל-מיכל, למה ככה רמיתני, ותשלחי את-איבי, וימלט; ותאמר מיכל אל-שאול, הוא-אמר אלי שלחני למה אמיתך.  א יט,יח ודוד ברח וימלט, ויבא אל-שמואל הרמתה, ויגד-לו, את כל-אשר עשה-לו שאול; וילך הוא ושמואל, וישבו בנוית בניות.  א יט,יט ויגד לשאול, לאמר:  הנה דוד, בנוית בניות ברמה.  א יט,כ וישלח שאול מלאכים, לקחת את-דוד, וירא את-להקת הנביאים נבאים, ושמואל עמד נצב עליהם; ותהי על-מלאכי שאול, רוח אלהים, ויתנבאו, גם-המה.  א יט,כא ויגדו לשאול, וישלח מלאכים אחרים, ויתנבאו, גם-המה;    ויסף שאול, וישלח מלאכים שלשים, ויתנבאו, גם-המה.  א יט,כב וילך גם-הוא הרמתה, ויבא עד-בור הגדול אשר בשכו, וישאל ויאמר, איפה שמואל ודוד; ויאמר, הנה בנוית בניות ברמה.  א יט,כג וילך שם, אל-נוית ניות ברמה; ותהי עליו גם-הוא רוח אלהים, וילך הלוך ויתנבא, עד-באו, בנוית בניות ברמה.  א יט,כד ויפשט גם-הוא בגדיו, ויתנבא גם-הוא לפני שמואל, ויפל ערם, כל-היום ההוא וכל-הלילה; על-כן, יאמרו--הגם שאול, בנביאם.  

א כ,א ויברח דוד, מנוות מניות ברמה; ויבא ויאמר לפני יהונתן, מה עשיתי מה-עוני ומה-חטאתי לפני אביך--כי מבקש, את-נפשי.  א כ,ב ויאמר לו חלילה, לא תמות--הנה לו-עשה לא-יעשה אבי דבר גדול או דבר קטן, ולא יגלה את-אזני; ומדוע יסתיר אבי ממני את-הדבר הזה, אין זאת.  א כ,ג וישבע עוד דוד, ויאמר ידע ידע אביך כי-מצאתי חן בעיניך, ויאמר אל-ידע-זאת יהונתן, פן-יעצב; ואולם, חי-יהוה וחי נפשך--כי כפשע, ביני ובין המות.  א כ,ד ויאמר יהונתן, אל-דוד:  מה-תאמר נפשך, ואעשה-לך.  

א כ,ה ויאמר דוד אל-יהונתן, הנה-חדש מחר, ואנכי ישב-אשב עם-המלך, לאכול; ושלחתני ונסתרתי בשדה, עד הערב השלשית.  א כ,ו אם-פקד יפקדני, אביך:  ואמרת, נשאל נשאל ממני דוד לרוץ בית-לחם עירו--כי זבח הימים שם, לכל-המשפחה.  א כ,ז אם-כה יאמר טוב, שלום לעבדך; ואם-חרה יחרה, לו--דע, כי-כלתה הרעה מעמו.  א כ,ח ועשית חסד, על-עבדך, כי בברית יהוה, הבאת את-עבדך עמך; ואם-יש-בי עון המיתני אתה, ועד-אביך למה-זה תביאני.  

א כ,ט ויאמר יהונתן, חלילה לך:  כי אם-ידע אדע, כי-כלתה הרעה מעם אבי לבוא עליך--ולא אתה, אגיד לך.  

א כ,י ויאמר דוד אל-יהונתן, מי יגיד לי; או מה-יענך אביך, קשה.  

א כ,יא ויאמר יהונתן אל-דוד, לכה ונצא השדה; ויצאו שניהם, השדה.  

א כ,יב ויאמר יהונתן אל-דוד, יהוה אלהי ישראל כי-אחקר את-אבי כעת מחר השלשית, והנה-טוב, אל-דוד--ולא-אז אשלח אליך, וגליתי את-אזנך.  א כ,יג כה-יעשה יהוה ליהונתן וכה יסיף, כי-ייטב אל-אבי את-הרעה עליך--וגליתי את-אזנך, ושלחתיך והלכת לשלום; ויהי יהוה עמך, כאשר היה עם-אבי.  א כ,יד ולא, אם-עודני חי; ולא-תעשה עמדי חסד יהוה, ולא אמות.  א כ,טו ולא-תכרית את-חסדך מעם ביתי, עד-עולם; ולא, בהכרת יהוה את-איבי דוד, איש, מעל פני האדמה.  א כ,טז ויכרת יהונתן, עם-בית דוד; ובקש יהוה, מיד איבי דוד.  א כ,יז ויוסף יהונתן להשביע את-דוד, באהבתו אתו:  כי-אהבת נפשו, אהבו.  

א כ,יח ויאמר-לו יהונתן, מחר חדש; ונפקדת, כי יפקד מושבך.  א כ,יט ושלשת, תרד מאד, ובאת אל-המקום, אשר-נסתרת שם ביום המעשה; וישבת, אצל האבן האזל.  א כ,כ ואני, שלשת החצים צדה אורה, לשלח-לי, למטרה.  א כ,כא והנה אשלח את-הנער, לך מצא את-החצים:  אם-אמר אמר לנער הנה החצים ממך והנה, קחנו ובאה כי-שלום לך ואין דבר--חי-יהוה.  א כ,כב ואם-כה אמר לעלם, הנה החצים ממך והלאה--לך, כי שלחך יהוה.  א כ,כג והדבר--אשר דברנו, אני ואתה:  הנה יהוה ביני ובינך, עד-עולם.  

א כ,כד ויסתר דוד, בשדה; ויהי החדש, וישב המלך על- אל- הלחם לאכול.  א כ,כה וישב המלך על-מושבו כפעם בפעם, אל-מושב הקיר, ויקם יהונתן, וישב אבנר מצד שאול; ויפקד, מקום דוד.  א כ,כו ולא-דבר שאול מאומה, ביום ההוא:  כי אמר מקרה הוא, בלתי טהור הוא כי-לא טהור.  

א כ,כז ויהי, ממחרת החדש השני, ויפקד, מקום דוד;  
 
ויאמר שאול, אל-יהונתן בנו, מדוע לא-בא בן-ישי גם-תמול גם-היום, אל-הלחם.  א כ,כח ויען יהונתן, את-שאול:  נשאל נשאל דוד מעמדי, עד-בית לחם.  א כ,כט ויאמר שלחני נא כי זבח משפחה לנו בעיר, והוא צוה-לי אחי, ועתה אם-מצאתי חן בעיניך, אמלטה נא ואראה את-אחי; על-כן לא-בא, אל-שלחן המלך.  

א כ,ל ויחר-אף שאול, ביהונתן, ויאמר לו, בן-נעות המרדות:  הלוא ידעתי, כי-בחר אתה לבן-ישי, לבשתך, ולבשת ערות אמך.  א כ,לא כי כל-הימים, אשר בן-ישי חי על-האדמה, לא תכון, אתה ומלכותך; ועתה, שלח וקח אתו אלי--כי בן-מות, הוא.  

א כ,לב ויען, יהונתן, את-שאול, אביו; ויאמר אליו למה יומת, מה עשה.  א כ,לג ויטל שאול את-החנית עליו, להכתו; וידע, יהונתן, כי-כלה היא מעם אביו, להמית את-דוד.  

א כ,לד ויקם יהונתן מעם השלחן, בחרי-אף; ולא-אכל ביום-החדש השני, לחם--כי נעצב אל-דוד, כי הכלמו אביו.  

א כ,לה ויהי בבקר, ויצא יהונתן השדה למועד דוד; ונער קטן, עמו.  א כ,לו ויאמר לנערו--רץ מצא נא את-החצים, אשר אנכי מורה; הנער רץ, והוא-ירה החצי להעברו.  א כ,לז ויבא הנער עד-מקום החצי, אשר ירה יהונתן; ויקרא יהונתן אחרי הנער, ויאמר, הלוא החצי, ממך והלאה.  א כ,לח ויקרא יהונתן אחרי הנער, מהרה חושה אל-תעמד; וילקט נער יהונתן, את-החצי החצים, ויבא, אל-אדניו.  א כ,לט והנער, לא-ידע מאומה; אך יהונתן ודוד, ידעו את-הדבר.  

א כ,מ ויתן יהונתן את-כליו, אל-הנער אשר-לו; ויאמר לו, לך הביא העיר.  א כ,מא הנער, בא, ודוד קם מאצל הנגב, ויפל לאפיו ארצה וישתחו שלש פעמים; וישקו איש את-רעהו, ויבכו איש את-רעהו, עד-דוד, הגדיל.  א כ,מב ויאמר יהונתן לדוד, לך לשלום:  אשר נשבענו שנינו אנחנו, בשם יהוה לאמר, יהוה יהיה ביני ובינך ובין זרעי ובין זרעך, עד-עולם.  

א כא,א ויקם, וילך; ויהונתן, בא העיר.  א כא,ב ויבא דוד נבה, אל-אחימלך הכהן; ויחרד אחימלך לקראת דוד, ויאמר לו מדוע אתה לבדך, ואיש, אין אתך.  א כא,ג ויאמר דוד לאחימלך הכהן, המלך צוני דבר, ויאמר אלי איש אל-ידע מאומה את-הדבר אשר-אנכי שלחך, ואשר צויתך; ואת-הנערים יודעתי, אל-מקום פלני אלמוני.  א כא,ד ועתה, מה-יש תחת-ידך חמשה-לחם--תנה בידי; או, הנמצא.  א כא,ה ויען הכהן את-דוד ויאמר, אין-לחם חל אל-תחת ידי:  כי-אם-לחם קדש יש, אם-נשמרו הנערים אך מאשה.  

א כא,ו ויען דוד את-הכהן ויאמר לו, כי אם-אשה עצרה-לנו כתמול שלשם, בצאתי, ויהיו כלי-הנערים קדש:  והוא, דרך חל--ואף, כי היום יקדש בכלי.  א כא,ז ויתן-לו הכהן, קדש:  כי לא-היה שם לחם, כי-אם-לחם הפנים המוסרים מלפני יהוה, לשום לחם חם, ביום הלקחו.  א כא,ח ושם איש מעבדי שאול ביום ההוא, נעצר לפני יהוה, ושמו, דאג האדמי--אביר הרעים, אשר לשאול.  א כא,ט ויאמר דוד לאחימלך, ואין יש-פה תחת-ידך חנית או-חרב:  כי גם-חרבי וגם-כלי לא-לקחתי בידי, כי-היה דבר-המלך נחוץ.  

א כא,י ויאמר הכהן, חרב גלית הפלשתי אשר-הכית בעמק האלה הנה-היא לוטה בשמלה אחרי האפוד--אם-אתה תקח-לך קח, כי אין אחרת זולתה בזה;    ויאמר דוד אין כמוה, תננה לי.  א כא,יא ויקם דוד, ויברח ביום-ההוא מפני שאול; ויבא, אל-אכיש מלך גת.  א כא,יב ויאמרו עבדי אכיש, אליו, הלוא-זה דוד, מלך הארץ; הלוא לזה, יענו במחלות לאמר, הכה שאול באלפו, ודוד ברבבתו.  א כא,יג וישם דוד את-הדברים האלה, בלבבו; וירא מאד, מפני אכיש מלך-גת.  א כא,יד וישנו את-טעמו בעיניהם, ויתהלל בידם; ויתו על-דלתות השער, ויורד רירו אל-זקנו.  

א כא,טו ויאמר אכיש, אל-עבדיו:  הנה תראו איש משתגע, למה תביאו אתו אלי.  א כא,טז חסר משגעים, אני, כי-הבאתם את-זה, להשתגע עלי; הזה, יבוא אל-ביתי.  

א כב,א וילך דוד משם, וימלט אל-מערת עדלם; וישמעו אחיו וכל-בית אביו, וירדו אליו שמה.  א כב,ב ויתקבצו אליו כל-איש מצוק וכל-איש אשר-לו נשא, וכל-איש מר-נפש, ויהי עליהם, לשר; ויהיו עמו, כארבע מאות איש.  א כב,ג וילך דוד משם, מצפה מואב; ויאמר אל-מלך מואב, יצא-נא אבי ואמי אתכם, עד אשר אדע, מה-יעשה-לי אלהים.  א כב,ד וינחם, את-פני מלך מואב; וישבו עמו, כל-ימי היות-דוד במצודה.  

א כב,ה ויאמר גד הנביא אל-דוד, לא תשב במצודה--לך ובאת-לך, ארץ יהודה; וילך דוד, ויבא יער חרת.  

א כב,ו וישמע שאול--כי נודע דוד, ואנשים אשר אתו; ושאול יושב בגבעה תחת-האשל ברמה, וחניתו בידו, וכל-עבדיו, נצבים עליו.  א כב,ז ויאמר שאול, לעבדיו הנצבים עליו, שמעו-נא, בני ימיני:  גם-לכלכם, יתן בן-ישי שדות וכרמים--לכלכם ישים, שרי אלפים ושרי מאות.  א כב,ח כי קשרתם כלכם עלי, ואין-גלה את-אזני בכרת-בני עם-בן-ישי, ואין-חלה מכם עלי, וגלה את-אזני:  כי הקים בני את-עבדי עלי לארב, כיום הזה.  

א כב,ט ויען דאג האדמי, והוא נצב על-עבדי-שאול--ויאמר:  ראיתי, את-בן-ישי, בא נבה, אל-אחימלך בן-אחטוב.  א כב,י וישאל-לו, ביהוה, וצידה, נתן לו; ואת, חרב גלית הפלשתי--נתן לו.  א כב,יא וישלח המלך לקרא את-אחימלך בן-אחיטוב הכהן, ואת כל-בית אביו הכהנים--אשר בנב; ויבאו כלם, אל-המלך.  

א כב,יב ויאמר שאול, שמע-נא בן-אחיטוב; ויאמר, הנני אדני.  א כב,יג ויאמר אלו, שאול, למה קשרתם עלי, אתה ובן-ישי--בתתך לו לחם וחרב, ושאול לו באלהים, לקום אלי לארב, כיום הזה.  

א כב,יד ויען אחימלך את-המלך, ויאמר:  ומי בכל-עבדיך כדוד נאמן, וחתן המלך וסר אל-משמעתך ונכבד בביתך.  א כב,טו היום החלתי לשאול- לשאל- לו באלהים, חלילה לי:  אל-ישם המלך בעבדו דבר, בכל-בית אבי--כי לא-ידע עבדך בכל-זאת, דבר קטן או גדול.  א כב,טז ויאמר המלך, מות תמות אחימלך:  אתה, וכל-בית אביך.  א כב,יז ויאמר המלך לרצים הנצבים עליו סבו והמיתו כהני יהוה, כי גם-ידם עם-דוד, וכי ידעו כי-ברח הוא, ולא גלו את-אזנו אזני; ולא-אבו עבדי המלך, לשלח את-ידם, לפגע, בכהני יהוה.  

א כב,יח ויאמר המלך, לדויג לדואג, סב אתה, ופגע בכהנים; ויסב דויג דואג האדמי, ויפגע-הוא בכהנים, וימת ביום ההוא שמנים וחמשה איש, נשא אפוד בד.  א כב,יט ואת נב עיר-הכהנים, הכה לפי-חרב, מאיש ועד-אשה, מעולל ועד-יונק; ושור וחמור ושה, לפי-חרב.  א כב,כ וימלט בן-אחד, לאחימלך בן-אחטוב, ושמו, אביתר; ויברח, אחרי דוד.  א כב,כא ויגד אביתר, לדוד:  כי הרג שאול, את כהני יהוה.  א כב,כב ויאמר דוד לאביתר, ידעתי ביום ההוא כי-שם דויג דואג האדמי, כי-הגד יגיד, לשאול:  אנכי סבתי, בכל-נפש בית אביך.  א כב,כג שבה אתי אל-תירא, כי אשר-יבקש את-נפשי יבקש את-נפשך:  כי-משמרת אתה, עמדי.  

א כג,א ויגדו לדוד, לאמר:  הנה פלשתים נלחמים בקעילה, והמה שסים את-הגרנות.  א כג,ב וישאל דוד ביהוה, לאמר, האלך והכיתי, בפלשתים האלה;    ויאמר יהוה אל-דוד, לך והכית בפלשתים, והושעת, את-קעילה.  א כג,ג ויאמרו אנשי דוד, אליו, הנה אנחנו פה ביהודה, יראים; ואף כי-נלך קעלה, אל-מערכות פלשתים.  

א כג,ד ויוסף עוד דוד לשאול ביהוה, ויענהו יהוה; ויאמר, קום רד קעילה--כי-אני נתן את-פלשתים, בידך.  א כג,ה וילך דוד ואנשו קעילה וילחם בפלשתים, וינהג את-מקניהם, ויך בהם, מכה גדולה; וישע דוד, את ישבי קעילה.  

א כג,ו ויהי, בברח אביתר בן-אחימלך אל-דוד--קעילה; אפוד, ירד בידו.  א כג,ז ויגד לשאול, כי-בא דוד קעילה; ויאמר שאול, נכר אתו אלהים בידי--כי נסגר לבוא, בעיר דלתים ובריח.  א כג,ח וישמע שאול את-כל-העם, למלחמה, לרדת קעילה, לצור אל-דוד ואל-אנשיו.  א כג,ט וידע דוד--כי עליו, שאול מחריש הרעה; ויאמר אל-אביתר הכהן, הגישה האפוד.  

א כג,י ויאמר, דוד, יהוה אלהי ישראל, שמע שמע עבדך כי-מבקש שאול לבוא אל-קעילה--לשחת לעיר, בעבורי.  א כג,יא היסגרני בעלי קעילה בידו הירד שאול, כאשר שמע עבדך--יהוה אלהי ישראל, הגד-נא לעבדך;    ויאמר יהוה, ירד.  

א כג,יב ויאמר דוד--היסגרו בעלי קעילה אתי ואת-אנשי, ביד-שאול; ויאמר יהוה, יסגירו.  

א כג,יג ויקם דוד ואנשיו כשש-מאות איש, ויצאו מקעלה, ויתהלכו, באשר יתהלכו; ולשאול הגד, כי-נמלט דוד מקעילה, ויחדל, לצאת.  א כג,יד וישב דוד במדבר במצדות, וישב בהר במדבר-זיף; ויבקשהו שאול כל-הימים, ולא-נתנו אלהים בידו.  א כג,טו וירא דוד, כי-יצא שאול לבקש את-נפשו; ודוד במדבר-זיף, בחרשה.  

א כג,טז ויקם יהונתן בן-שאול, וילך אל-דוד חרשה; ויחזק את-ידו, באלהים.  א כג,יז ויאמר אליו אל-תירא, כי לא תמצאך יד שאול אבי, ואתה תמלך על-ישראל, ואנכי אהיה-לך למשנה; וגם-שאול אבי, ידע כן.  א כג,יח ויכרתו שניהם ברית, לפני יהוה; וישב דוד בחרשה, ויהונתן הלך לביתו.  

א כג,יט ויעלו זפים אל-שאול, הגבעתה לאמר:  הלוא דוד מסתתר עמנו במצדות, בחרשה--בגבעת החכילה, אשר מימין הישימון.  א כג,כ ועתה לכל-אות נפשך המלך, לרדת--רד; ולנו הסגירו, ביד המלך.  א כג,כא ויאמר שאול, ברוכים אתם ליהוה:  כי חמלתם, עלי.  א כג,כב לכו-נא הכינו עוד, ודעו וראו את-מקומו אשר תהיה רגלו--מי ראהו, שם:  כי אמר אלי, ערום יערם הוא.  א כג,כג וראו ודעו, מכל המחבאים אשר יתחבא שם, ושבתם אלי אל-נכון, והלכתי אתכם; והיה, אם-ישנו בארץ--וחפשתי אתו, בכל אלפי יהודה.  א כג,כד ויקומו וילכו זיפה, לפני שאול; ודוד ואנשיו במדבר מעון, בערבה--אל, ימין הישימון.  א כג,כה וילך שאול ואנשיו, לבקש, ויגדו לדוד, וירד הסלע וישב במדבר מעון; וישמע שאול, וירדף אחרי-דוד מדבר מעון.  א כג,כו וילך שאול מצד ההר, מזה, ודוד ואנשיו מצד ההר, מזה; ויהי דוד נחפז ללכת, מפני שאול, ושאול ואנשיו עטרים אל-דוד ואל-אנשיו, לתפשם.  א כג,כז ומלאך בא, אל-שאול לאמר:  מהרה ולכה, כי-פשטו פלשתים על-הארץ.  א כג,כח וישב שאול, מרדף אחרי דוד, וילך, לקראת פלשתים; על-כן, קראו למקום ההוא, סלע, המחלקות.  א כג,כט ויעל דוד, משם; וישב, במצדות עין-גדי.  

א כד,א ויהי, כאשר שב שאול, מאחרי, פלשתים; ויגדו לו, לאמר, הנה דוד, במדבר עין גדי.  

א כד,ב ויקח שאול, שלשת אלפים איש בחור--מכל-ישראל; וילך, לבקש את-דוד ואנשיו, על-פני, צורי היעלים.  א כד,ג ויבא אל-גדרות הצאן על-הדרך, ושם מערה, ויבא שאול, להסך את-רגליו; ודוד, ואנשיו, בירכתי המערה, ישבים.  א כד,ד ויאמרו אנשי דוד אליו, הנה היום אשר-אמר יהוה אליך הנה אנכי נתן את-איביך איבך בידך, ועשית לו, כאשר יטב בעיניך; ויקם דוד, ויכרת את-כנף-המעיל אשר-לשאול--בלט.  א כד,ה ויהי, אחרי-כן, ויך לב-דוד, אתו--על אשר כרת, את-כנף אשר לשאול.  א כד,ו ויאמר לאנשיו חלילה לי מיהוה, אם-אעשה את-הדבר הזה לאדני למשיח יהוה--לשלח ידי, בו:  כי-משיח יהוה, הוא.  א כד,ז וישסע דוד את-אנשיו בדברים, ולא נתנם לקום אל-שאול; ושאול קם מהמערה, וילך בדרך.  

א כד,ח ויקם דוד אחרי-כן, ויצא מן המערה מהמערה, ויקרא אחרי-שאול לאמר, אדני המלך; ויבט שאול אחריו, ויקד דוד אפים ארצה וישתחו.  

א כד,ט ויאמר דוד לשאול, למה תשמע את-דברי אדם לאמר:  הנה דוד, מבקש רעתך.  א כד,י הנה היום הזה ראו עיניך, את אשר-נתנך יהוה היום בידי במערה, ואמר להרגך, ותחס עליך; ואמר, לא-אשלח ידי באדני--כי-משיח יהוה, הוא.  א כד,יא ואבי ראה--גם ראה את-כנף מעילך, בידי:  כי בכרתי את-כנף מעילך ולא הרגתיך, דע וראה כי אין בידי רעה ופשע ולא-חטאתי לך--ואתה צדה את-נפשי, לקחתה.  א כד,יב ישפט יהוה ביני ובינך, ונקמני יהוה ממך; וידי, לא תהיה-בך.  א כד,יג כאשר יאמר, משל הקדמני, מרשעים, יצא רשע; וידי, לא תהיה-בך.  א כד,יד אחרי מי יצא מלך ישראל, אחרי מי אתה רדף:  אחרי כלב מת, אחרי פרעש אחד.  א כד,טו והיה יהוה לדין, ושפט ביני ובינך; וירא וירב את-ריבי, וישפטני מידך.  

א כד,טז ויהי ככלות דוד, לדבר את-הדברים האלה אל-שאול, ויאמר שאול, הקלך זה בני דוד; וישא שאול קלו, ויבך.  א כד,יז ויאמר, אל-דוד, צדיק אתה, ממני:  כי אתה גמלתני הטובה, ואני גמלתיך הרעה.  א כד,יח ואת ואתה הגדת היום, את אשר-עשיתה אתי טובה--את אשר סגרני יהוה בידך, ולא הרגתני.  א כד,יט וכי-ימצא איש את-איבו, ושלחו בדרך טובה; ויהוה, ישלמך טובה, תחת היום הזה, אשר עשיתה לי.  א כד,כ ועתה הנה ידעתי, כי מלך תמלוך; וקמה, בידך, ממלכת, ישראל.  א כד,כא ועתה, השבעה לי ביהוה, אם-תכרית את-זרעי, אחרי; ואם-תשמיד את-שמי, מבית אבי.  א כד,כב וישבע דוד, לשאול; וילך שאול, אל-ביתו, ודוד ואנשיו, עלו על-המצודה.  

א כה,א וימת שמואל--ויקבצו כל-ישראל ויספדו-לו, ויקברהו בביתו ברמה; ויקם דוד, וירד אל-מדבר פארן.  

א כה,ב ואיש במעון ומעשהו בכרמל, והאיש גדול מאד, ולו צאן שלשת-אלפים, ואלף עזים; ויהי בגזז את-צאנו, בכרמל.  א כה,ג ושם האיש נבל, ושם אשתו אבגיל; והאשה טובת-שכל ויפת תאר, והאיש קשה ורע מעללים והוא כלבו כלבי.  א כה,ד וישמע דוד, במדבר:  כי-גזז נבל, את-צאנו.  א כה,ה וישלח דוד, עשרה נערים; ויאמר דוד לנערים, עלו כרמלה ובאתם אל-נבל, ושאלתם-לו בשמי, לשלום.  א כה,ו ואמרתם כה, לחי; ואתה שלום וביתך שלום, וכל אשר-לך שלום.  א כה,ז ועתה שמעתי, כי גזזים לך; עתה, הרעים אשר-לך היו עמנו--לא הכלמנום ולא-נפקד להם מאומה, כל-ימי היותם בכרמל.  א כה,ח שאל את-נעריך ויגידו לך, וימצאו הנערים חן בעיניך--כי-על-יום טוב, בנו; תנה-נא, את אשר תמצא ידך לעבדיך, ולבנך, לדוד.  א כה,ט ויבאו נערי דוד, וידברו אל-נבל ככל-הדברים האלה בשם דוד; וינוחו.  א כה,י ויען נבל את-עבדי דוד, ויאמר, מי דוד, ומי בן-ישי; היום, רבו עבדים, המתפרצים, איש מפני אדניו.  א כה,יא ולקחתי את-לחמי, ואת-מימי, ואת טבחתי, אשר טבחתי לגזזי; ונתתי, לאנשים, אשר לא ידעתי, אי מזה המה.  א כה,יב ויהפכו נערי-דוד, לדרכם; וישבו, ויבאו, ויגדו לו, ככל הדברים האלה.  א כה,יג ויאמר דוד לאנשיו חגרו איש את-חרבו, ויחגרו איש את-חרבו, ויחגר גם-דוד, את-חרבו; ויעלו אחרי דוד, כארבע מאות איש, ומאתים, ישבו על-הכלים.  א כה,יד ולאביגיל אשת נבל, הגיד נער-אחד מהנערים לאמר:  הנה שלח דוד מלאכים מהמדבר לברך את-אדנינו, ויעט בהם.  א כה,טו והאנשים, טבים לנו מאד; ולא הכלמנו, ולא-פקדנו מאומה, כל-ימי התהלכנו אתם, בהיותנו בשדה.  א כה,טז חומה היו עלינו, גם-לילה גם-יומם, כל-ימי היותנו עמם, רעים הצאן.  א כה,יז ועתה, דעי וראי מה-תעשי--כי-כלתה הרעה אל-אדנינו, ועל כל-ביתו; והוא, בן-בליעל, מדבר, אליו.  א כה,יח ותמהר אבוגיל אביגיל ותקח מאתים לחם ושנים נבלי-יין, וחמש צאן עשוות עשויות וחמש סאים קלי, ומאה צמקים, ומאתים דבלים; ותשם, על-החמרים.  א כה,יט ותאמר לנעריה עברו לפני, הנני אחריכם באה; ולאישה נבל, לא הגידה.  א כה,כ והיה היא רכבת על-החמור, וירדת בסתר ההר, והנה דוד ואנשיו, ירדים לקראתה; ותפגש, אתם.  א כה,כא ודוד אמר, אך לשקר שמרתי את-כל-אשר לזה במדבר, ולא-נפקד מכל-אשר-לו, מאומה; וישב-לי רעה, תחת טובה.  א כה,כב כה-יעשה אלהים לאיבי דוד, וכה יסיף:  אם-אשאיר מכל-אשר-לו עד-הבקר, משתין בקיר.  א כה,כג ותרא אביגיל, את-דוד, ותמהר, ותרד מעל החמור; ותפל לאפי דוד, על-פניה, ותשתחו, ארץ.  א כה,כד ותפל, על-רגליו, ותאמר, בי-אני אדני העון; ותדבר-נא אמתך, באזניך, ושמע, את דברי אמתך.  א כה,כה אל-נא ישים אדני את-לבו אל-איש הבליעל הזה על-נבל, כי כשמו כן-הוא--נבל שמו, ונבלה עמו; ואני, אמתך--לא ראיתי את-נערי אדני, אשר שלחת.  א כה,כו ועתה אדני, חי-יהוה וחי-נפשך אשר מנעך יהוה מבוא בדמים, והושע ידך, לך; ועתה, יהיו כנבל איביך, והמבקשים אל-אדני, רעה.  א כה,כז ועתה הברכה הזאת, אשר-הביא שפחתך לאדני; ונתנה, לנערים, המתהלכים, ברגלי אדני.  א כה,כח שא נא, לפשע אמתך:  כי עשה-יעשה יהוה לאדני בית נאמן, כי-מלחמות יהוה אדני נלחם, ורעה לא-תמצא בך, מימיך.  א כה,כט ויקם אדם לרדפך, ולבקש את-נפשך; והיתה נפש אדני צרורה בצרור החיים, את יהוה אלהיך, ואת נפש איביך יקלענה, בתוך כף הקלע.  א כה,ל והיה, כי-יעשה יהוה לאדני, ככל אשר-דבר את-הטובה, עליך--וצוך לנגיד, על-ישראל.  א כה,לא ולא תהיה זאת לך לפוקה ולמכשול לב לאדני, ולשפך-דם חנם, ולהושיע אדני, לו; והיטב יהוה לאדני, וזכרת את-אמתך.  

א כה,לב ויאמר דוד, לאביגל:  ברוך יהוה אלהי ישראל, אשר שלחך היום הזה לקראתי.  א כה,לג וברוך טעמך, וברוכה את:  אשר כלתני היום הזה, מבוא בדמים, והשע ידי, לי.  א כה,לד ואולם, חי-יהוה אלהי ישראל, אשר מנעני, מהרע אתך:  כי לולי מהרת, ותבאתי ותבאת לקראתי--כי אם-נותר לנבל עד-אור הבקר, משתין בקיר.  א כה,לה ויקח דוד מידה, את אשר-הביאה לו; ולה אמר, עלי לשלום לביתך--ראי שמעתי בקולך, ואשא פניך.  א כה,לו ותבא אביגיל אל-נבל והנה-לו משתה בביתו כמשתה המלך, ולב נבל טוב עליו, והוא שכר, עד-מאד; ולא-הגידה לו, דבר קטן וגדול--עד-אור הבקר.  א כה,לז ויהי בבקר, בצאת היין מנבל, ותגד-לו אשתו, את-הדברים האלה; וימת לבו בקרבו, והוא היה לאבן.  א כה,לח ויהי, כעשרת הימים; ויגף יהוה את-נבל, וימת.  א כה,לט וישמע דוד, כי מת נבל, ויאמר ברוך יהוה אשר רב את-ריב חרפתי מיד נבל ואת-עבדו חשך מרעה, ואת רעת נבל השיב יהוה בראשו; וישלח דוד וידבר באביגיל, לקחתה לו לאשה.  א כה,מ ויבאו עבדי דוד, אל-אביגיל--הכרמלה; וידברו אליה, לאמר, דוד שלחנו אליך, לקחתך לו לאשה.  א כה,מא ותקם, ותשתחו אפים ארצה; ותאמר, הנה אמתך לשפחה, לרחץ, רגלי עבדי אדני.  א כה,מב ותמהר ותקם אביגיל, ותרכב על-החמור, וחמש נערתיה, ההלכות לרגלה; ותלך, אחרי מלאכי דוד, ותהי-לו, לאשה.  א כה,מג ואת-אחינעם לקח דוד, מיזרעאל; ותהיין גם-שתיהן לו, לנשים.  

א כה,מד ושאול, נתן את-מיכל בתו--אשת דוד:  לפלטי בן-ליש, אשר מגלים.  א כו,א ויבאו הזפים אל-שאול, הגבעתה לאמר:  הלוא דוד מסתתר בגבעת החכילה, על פני הישימן.  א כו,ב ויקם שאול, וירד אל-מדבר-זיף, ואתו שלשת-אלפים איש, בחורי ישראל--לבקש את-דוד, במדבר-זיף.  א כו,ג ויחן שאול בגבעת החכילה, אשר על-פני הישימן--על-הדרך; ודוד, ישב במדבר, וירא, כי בא שאול אחריו המדברה.  א כו,ד וישלח דוד, מרגלים; וידע, כי-בא שאול אל-נכון.  א כו,ה ויקם דוד, ויבא אל-המקום אשר חנה-שם שאול, וירא דוד את-המקום אשר שכב-שם שאול, ואבנר בן-נר שר-צבאו; ושאול שכב במעגל, והעם חנים סביבתו.  א כו,ו ויען דוד ויאמר אל-אחימלך החתי, ואל-אבישי בן-צרויה אחי יואב לאמר, מי-ירד אתי אל-שאול, אל-המחנה; ויאמר אבישי, אני ארד עמך.  א כו,ז ויבא דוד ואבישי אל-העם, לילה, והנה שאול שכב ישן במעגל, וחניתו מעוכה-בארץ מראשתו; ואבנר והעם, שכבים סביבתו.  

א כו,ח ויאמר אבישי אל-דוד, סגר אלהים היום את-אויבך בידך; ועתה אכנו נא בחנית ובארץ, פעם אחת, ולא אשנה, לו.  א כו,ט ויאמר דוד אל-אבישי, אל-תשחיתהו:  כי מי שלח ידו, במשיח יהוה--ונקה.  

א כו,י ויאמר דוד חי-יהוה, כי אם-יהוה יגפנו; או-יומו יבוא ומת, או במלחמה ירד ונספה.  א כו,יא חלילה לי מיהוה, משלח ידי במשיח יהוה; ועתה קח-נא את-החנית אשר מראשתו, ואת-צפחת המים--ונלכה-לנו.  א כו,יב ויקח דוד את-החנית ואת-צפחת המים, מראשתי שאול, וילכו, להם; ואין ראה ואין יודע ואין מקיץ, כי כלם ישנים--כי תרדמת יהוה, נפלה עליהם.  א כו,יג ויעבר דוד העבר, ויעמד על-ראש-ההר מרחק:  רב המקום, ביניהם.  א כו,יד ויקרא דוד אל-העם, ואל-אבנר בן-נר לאמר, הלוא תענה, אבנר; ויען אבנר ויאמר, מי אתה קראת אל-המלך.  

א כו,טו ויאמר דוד אל-אבנר הלוא-איש אתה, ומי כמוך בישראל, ולמה לא שמרת, אל-אדניך המלך:  כי-בא אחד העם, להשחית את-המלך אדניך.  א כו,טז לא-טוב הדבר הזה, אשר עשית--חי-יהוה כי בני-מות אתם, אשר לא-שמרתם על-אדניכם על-משיח יהוה; ועתה ראה, אי-חנית המלך ואת-צפחת המים--אשר מראשתו.  א כו,יז ויכר שאול, את-קול דוד, ויאמר, הקולך זה בני דוד; ויאמר דוד, קולי אדני המלך.  א כו,יח ויאמר, למה זה אדני רדף אחרי עבדו:  כי מה עשיתי, ומה-בידי רעה.  א כו,יט ועתה, ישמע-נא אדני המלך, את, דברי עבדו:  אם-יהוה הסיתך בי, ירח מנחה, ואם בני האדם ארורים הם לפני יהוה, כי-גרשוני היום מהסתפח בנחלת יהוה לאמר לך עבד אלהים אחרים.  א כו,כ ועתה, אל-יפל דמי ארצה, מנגד, פני יהוה:  כי-יצא מלך ישראל, לבקש את-פרעש אחד, כאשר ירדף הקרא, בהרים.  א כו,כא ויאמר שאול חטאתי שוב בני-דוד, כי לא-ארע לך עוד, תחת אשר יקרה נפשי בעיניך, היום הזה:  הנה הסכלתי ואשגה, הרבה מאד.  א כו,כב ויען דוד ויאמר, הנה החנית חנית המלך; ויעבר אחד מהנערים, ויקחה.  א כו,כג ויהוה ישיב לאיש, את-צדקתו ואת-אמנתו--אשר נתנך יהוה היום, ביד, ולא אביתי, לשלח ידי במשיח יהוה.  א כו,כד והנה, כאשר גדלה נפשך היום הזה--בעיני:  כן תגדל נפשי בעיני יהוה, ויצלני מכל-צרה.  

א כו,כה ויאמר שאול אל-דוד, ברוך אתה בני דוד--גם עשה תעשה, וגם יכל תוכל; וילך דוד לדרכו, ושאול שב למקומו.  

א כז,א ויאמר דוד אל-לבו, עתה אספה יום-אחד ביד-שאול; אין-לי טוב כי המלט אמלט אל-ארץ פלשתים, ונואש ממני שאול לבקשני עוד בכל-גבול ישראל, ונמלטתי, מידו.  א כז,ב ויקם דוד--ויעבר הוא, ושש-מאות איש אשר עמו:  אל-אכיש בן-מעוך, מלך גת.  א כז,ג וישב דוד עם-אכיש בגת הוא ואנשיו, איש וביתו:  דוד, ושתי נשיו, אחינעם היזרעאלת, ואביגיל אשת-נבל הכרמלית.  א כז,ד ויגד לשאול, כי-ברח דוד גת; ולא-יוסף יסף עוד, לבקשו.  

א כז,ה ויאמר דוד אל-אכיש, אם-נא מצאתי חן בעיניך יתנו-לי מקום באחת ערי השדה--ואשבה שם; ולמה ישב עבדך בעיר הממלכה, עמך.  א כז,ו ויתן-לו אכיש ביום ההוא, את-צקלג; לכן היתה צקלג למלכי יהודה, עד היום הזה.  

א כז,ז ויהי מספר הימים, אשר-ישב דוד בשדה פלשתים--ימים, וארבעה חדשים.  א כז,ח ויעל דוד ואנשיו, ויפשטו אל-הגשורי והגרזי והגזרי והעמלקי:  כי הנה ישבות הארץ, אשר מעולם, בואך שורה, ועד-ארץ מצרים.  א כז,ט והכה דוד את-הארץ, ולא יחיה איש ואשה; ולקח צאן ובקר וחמרים וגמלים, ובגדים, וישב, ויבא אל-אכיש.  א כז,י ויאמר אכיש, אל-פשטתם היום; ויאמר דוד, על-נגב יהודה ועל-נגב הירחמאלי, ואל-נגב, הקיני.  א כז,יא ואיש ואשה לא-יחיה דוד, להביא גת לאמר--פן-יגדו עלינו, לאמר:  כה-עשה דוד, וכה משפטו, כל-הימים, אשר ישב בשדה פלשתים.  א כז,יב ויאמן אכיש, בדוד לאמר:  הבאש הבאיש בעמו בישראל, והיה לי לעבד עולם.  

א כח,א ויהי, בימים ההם, ויקבצו פלשתים את-מחניהם לצבא, להלחם בישראל; ויאמר אכיש, אל-דוד, ידע תדע כי אתי תצא במחנה, אתה ואנשיך.  א כח,ב ויאמר דוד, אל-אכיש, לכן אתה תדע, את אשר-יעשה עבדך; ויאמר אכיש, אל-דוד, לכן שמר לראשי אשימך, כל-הימים.  

א כח,ג ושמואל מת--ויספדו-לו כל-ישראל, ויקברהו ברמה ובעירו; ושאול, הסיר האבות ואת-הידענים--מהארץ.  א כח,ד ויקבצו פלשתים, ויבאו ויחנו בשונם; ויקבץ שאול את-כל-ישראל, ויחנו בגלבע.  א כח,ה וירא שאול, את-מחנה פלשתים; וירא, ויחרד לבו מאד.  א כח,ו וישאל שאול ביהוה, ולא ענהו יהוה--גם בחלמות גם באורים, גם בנביאם.  א כח,ז ויאמר שאול לעבדיו, בקשו-לי אשת בעלת-אוב, ואלכה אליה, ואדרשה-בה; ויאמרו עבדיו אליו, הנה אשת בעלת-אוב בעין דור.  א כח,ח ויתחפש שאול, וילבש בגדים אחרים, וילך הוא ושני אנשים עמו, ויבאו אל-האשה לילה; ויאמר, קסומי- קסמי- נא לי באוב, והעלי לי, את אשר-אמר אליך.  א כח,ט ותאמר האשה אליו, הנה אתה ידעת את אשר-עשה שאול, אשר הכרית את-האבות ואת-הידעני, מן-הארץ; ולמה אתה מתנקש בנפשי, להמיתני.  א כח,י וישבע לה שאול, ביהוה לאמר:  חי-יהוה, אם-יקרך עון בדבר הזה.  א כח,יא ותאמר, האשה, את-מי, אעלה-לך; ויאמר, את-שמואל העלי-לי.  א כח,יב ותרא האשה את-שמואל, ותזעק בקול גדול; ותאמר האשה אל-שאול לאמר למה רמיתני, ואתה שאול.  א כח,יג ויאמר לה המלך אל-תיראי, כי מה ראית; ותאמר האשה אל-שאול, אלהים ראיתי עלים מן-הארץ.  א כח,יד ויאמר לה, מה-תארו, ותאמר איש זקן עלה, והוא עטה מעיל; וידע שאול כי-שמואל הוא, ויקד אפים ארצה וישתחו.  

א כח,טו ויאמר שמואל אל-שאול, למה הרגזתני להעלות אתי; ויאמר שאול צר-לי מאד ופלשתים נלחמים בי, ואלהים סר מעלי ולא-ענני עוד גם ביד-הנביאים גם-בחלמות, ואקראה לך, להודיעני מה אעשה.  

א כח,טז ויאמר שמואל, ולמה תשאלני:  ויהוה סר מעליך, ויהי ערך.  א כח,יז ויעש יהוה לו, כאשר דבר בידי; ויקרע יהוה את-הממלכה מידך, ויתנה לרעך לדוד.  א כח,יח כאשר לא-שמעת בקול יהוה, ולא-עשית חרון-אפו בעמלק; על-כן הדבר הזה, עשה-לך יהוה היום הזה.  א כח,יט ויתן יהוה גם את-ישראל עמך, ביד-פלשתים, ומחר, אתה ובניך עמי; גם את-מחנה ישראל, יתן יהוה ביד-פלשתים.  א כח,כ וימהר שאול, ויפל מלא-קומתו ארצה, וירא מאד, מדברי שמואל; גם-כח, לא-היה בו--כי לא אכל לחם, כל-היום וכל-הלילה.  א כח,כא ותבוא האשה אל-שאול, ותרא כי-נבהל מאד; ותאמר אליו, הנה שמעה שפחתך בקולך, ואשים נפשי בכפי, ואשמע את-דבריך אשר דברת אלי.  א כח,כב ועתה, שמע-נא גם-אתה בקול שפחתך, ואשמה לפניך פת-לחם, ואכול; ויהי בך כח, כי תלך בדרך.  א כח,כג וימאן, ויאמר לא אכל, ויפרצו-בו עבדיו וגם-האשה, וישמע לקלם; ויקם, מהארץ, וישב, אל-המטה.  א כח,כד ולאשה עגל-מרבק בבית, ותמהר ותזבחהו; ותקח-קמח ותלש, ותפהו מצות.  א כח,כה ותגש לפני-שאול ולפני עבדיו, ויאכלו; ויקמו וילכו, בלילה ההוא.  

א כט,א ויקבצו פלשתים את-כל-מחניהם, אפקה; וישראל חנים, בעין אשר ביזרעאל.  א כט,ב וסרני פלשתים עברים, למאות ולאלפים; ודוד ואנשיו, עברים באחרנה--עם-אכיש.  א כט,ג ויאמרו שרי פלשתים, מה העברים האלה; ויאמר אכיש אל-שרי פלשתים, הלוא-זה דוד עבד שאול מלך-ישראל אשר היה אתי זה ימים או-זה שנים, ולא-מצאתי בו מאומה, מיום נפלו עד-היום הזה.  

א כט,ד ויקצפו עליו שרי פלשתים, ויאמרו לו שרי פלשתים השב את-האיש וישב אל-מקומו אשר הפקדתו שם, ולא-ירד עמנו במלחמה, ולא-יהיה-לנו לשטן במלחמה; ובמה, יתרצה זה אל-אדניו--הלוא, בראשי האנשים ההם.  א כט,ה הלוא-זה דוד, אשר יענו-לו במחלות לאמר:  הכה שאול באלפיו, ודוד ברבבתו.  

א כט,ו ויקרא אכיש אל-דוד, ויאמר אליו חי-יהוה כי-ישר אתה וטוב בעיני צאתך ובאך אתי במחנה--כי לא-מצאתי בך רעה, מיום באך אלי עד-היום הזה; ובעיני הסרנים, לא-טוב אתה.  א כט,ז ועתה שוב, ולך בשלום; ולא-תעשה רע, בעיני סרני פלשתים.  

א כט,ח ויאמר דוד אל-אכיש, כי מה עשיתי ומה-מצאת בעבדך, מיום אשר הייתי לפניך, עד היום הזה:  כי לא אבוא ונלחמתי, באיבי אדני המלך.  א כט,ט ויען אכיש, ויאמר אל-דוד, ידעתי, כי טוב אתה בעיני כמלאך אלהים; אך שרי פלשתים אמרו, לא-יעלה עמנו במלחמה.  א כט,י ועתה השכם בבקר, ועבדי אדניך אשר-באו אתך; והשכמתם בבקר, ואור לכם ולכו.  א כט,יא וישכם דוד הוא ואנשיו, ללכת בבקר, לשוב, אל-ארץ פלשתים; ופלשתים, עלו יזרעאל.  

א ל,א ויהי בבא דוד ואנשיו, צקלג--ביום השלישי; ועמלקי פשטו, אל-נגב ואל-צקלג, ויכו את-צקלג, וישרפו אתה באש.  א ל,ב וישבו את-הנשים אשר-בה מקטן ועד-גדול, לא המיתו איש; וינהגו, וילכו לדרכם.  א ל,ג ויבא דוד ואנשיו אל-העיר, והנה שרופה באש; ונשיהם ובניהם ובנתיהם, נשבו.  א ל,ד וישא דוד והעם אשר-אתו, את-קולם--ויבכו:  עד אשר אין-בהם כח, לבכות.  א ל,ה ושתי נשי-דוד, נשבו--אחינעם, היזרעלית, ואביגיל, אשת נבל הכרמלי.  א ל,ו ותצר לדוד מאד, כי-אמרו העם לסקלו--כי-מרה נפש כל-העם, איש על-בנו ועל-בנתיו; ויתחזק דוד, ביהוה אלהיו.  

א ל,ז ויאמר דוד, אל-אביתר הכהן בן-אחימלך, הגישה-נא לי, האפוד; ויגש אביתר את-האפוד, אל-דוד.  א ל,ח וישאל דוד ביהוה לאמר, ארדף אחרי הגדוד-הזה האשגנו; ויאמר לו רדף, כי-השג תשיג והצל תציל.  א ל,ט וילך דוד, הוא ושש-מאות איש אשר אתו, ויבאו, עד-נחל הבשור; והנותרים, עמדו.  א ל,י וירדף דוד, הוא וארבע-מאות איש; ויעמדו, מאתים איש, אשר פגרו, מעבר את-נחל הבשור.  א ל,יא וימצאו איש-מצרי בשדה, ויקחו אתו אל-דוד; ויתנו-לו לחם ויאכל, וישקהו מים.  א ל,יב ויתנו-לו פלח דבלה ושני צמקים, ויאכל, ותשב רוחו, אליו:  כי לא-אכל לחם, ולא-שתה מים, שלשה ימים, ושלשה לילות.  

א ל,יג ויאמר לו דוד למי-אתה, ואי מזה אתה; ויאמר נער מצרי אנכי, עבד לאיש עמלקי, ויעזבני אדני כי חליתי, היום שלשה.  א ל,יד אנחנו פשטנו נגב הכרתי, ועל-אשר ליהודה--ועל-נגב כלב; ואת-צקלג, שרפנו באש.  א ל,טו ויאמר אליו דוד, התורדני אל-הגדוד הזה; ויאמר השבעה לי באלהים אם-תמיתני, ואם-תסגרני ביד-אדני, ואורדך, אל-הגדוד הזה.  א ל,טז וירדהו, והנה נטשים על-פני כל-הארץ; אכלים ושתים, וחגגים, בכל השלל הגדול, אשר לקחו מארץ פלשתים ומארץ יהודה.  א ל,יז ויכם דוד מהנשף ועד-הערב, למחרתם; ולא-נמלט מהם איש, כי אם-ארבע מאות איש-נער אשר-רכבו על-הגמלים וינסו.  א ל,יח ויצל דוד, את כל-אשר לקחו עמלק; ואת-שתי נשיו, הציל דוד.  א ל,יט ולא נעדר-להם מן-הקטן ועד-הגדול ועד-בנים ובנות, ומשלל, ועד כל-אשר לקחו, להם:  הכל, השיב דוד.  א ל,כ ויקח דוד, את-כל-הצאן והבקר; נהגו, לפני המקנה ההוא, ויאמרו, זה שלל דוד.  א ל,כא ויבא דוד, אל-מאתים האנשים אשר-פגרו מלכת אחרי דוד וישיבם בנחל הבשור, ויצאו לקראת דוד, ולקראת העם אשר-אתו; ויגש דוד את-העם, וישאל להם לשלום.  

א ל,כב ויען כל-איש-רע ובליעל, מהאנשים אשר הלכו עם-דוד, ויאמרו יען אשר לא-הלכו עמי, לא-נתן להם מהשלל אשר הצלנו:  כי-אם-איש את-אשתו ואת-בניו, וינהגו וילכו.  

א ל,כג ויאמר דוד, לא-תעשו כן אחי:  את אשר-נתן יהוה לנו, וישמר אתנו, ויתן את-הגדוד הבא עלינו, בידנו.  א ל,כד ומי ישמע לכם, לדבר הזה:  כי כחלק הירד במלחמה, וכחלק הישב על-הכלים--יחדו יחלקו.  

א ל,כה ויהי, מהיום ההוא ומעלה; וישמה לחק ולמשפט, לישראל, עד, היום הזה.  

א ל,כו ויבא דוד אל-צקלג, וישלח מהשלל לזקני יהודה לרעהו לאמר:  הנה לכם  
ברכה, משלל איבי יהוה.    א ל,כז לאשר בבית-אל    ולאשר  
ברמות-נגב,    ולאשר ביתר.    א ל,כח ולאשר  
בערער    ולאשר בשפמות,    ולאשר  
באשתמע.    א ל,כט ולאשר ברכל,    ולאשר  
בערי הירחמאלי,    ולאשר, בערי הקיני.    א ל,ל ולאשר  
בחרמה    ולאשר בבור-עשן,    ולאשר  
בעתך.    א ל,לא ולאשר, בחברון; ולכל-המקמות אשר-  
התהלך-שם דוד, הוא ואנשיו.  

א לא,א ופלשתים, נלחמים בישראל; וינסו אנשי ישראל, מפני פלשתים, ויפלו חללים, בהר הגלבע.  א לא,ב וידבקו פלשתים, את-שאול ואת-בניו; ויכו פלשתים, את-יהונתן ואת-אבינדב ואת-מלכישוע--בני שאול.  א לא,ג ותכבד המלחמה אל-שאול, וימצאהו המורים אנשים בקשת; ויחל מאד, מהמורים.  א לא,ד ויאמר שאול לנשא כליו שלף חרבך ודקרני בה, פן-יבואו הערלים האלה ודקרני והתעללו-בי, ולא אבה נשא כליו, כי ירא מאד; ויקח שאול את-החרב, ויפל עליה.  א לא,ה וירא נשא-כליו, כי מת שאול; ויפל גם-הוא על-חרבו, וימת עמו.  א לא,ו וימת שאול ושלשת בניו ונשא כליו גם כל-אנשיו, ביום ההוא--יחדו.  א לא,ז ויראו אנשי-ישראל אשר-בעבר העמק ואשר בעבר הירדן, כי-נסו אנשי ישראל, וכי-מתו, שאול ובניו; ויעזבו את-הערים, וינסו, ויבאו פלשתים, וישבו בהן.  

א לא,ח ויהי, ממחרת, ויבאו פלשתים, לפשט את-החללים; וימצאו את-שאול ואת-שלשת בניו, נפלים בהר הגלבע.  א לא,ט ויכרתו, את-ראשו, ויפשטו, את-כליו; וישלחו בארץ-פלשתים סביב, לבשר בית עצביהם--ואת-העם.  א לא,י וישימו, את-כליו, בית, עשתרות; ואת-גויתו, תקעו, בחומת, בית שן.  א לא,יא וישמעו אליו, ישבי יביש גלעד, את אשר-עשו פלשתים, לשאול.  א לא,יב ויקומו כל-איש חיל, וילכו כל-הלילה, ויקחו את-גוית שאול ואת גוית בניו, מחומת בית שן; ויבאו יבשה, וישרפו אתם שם.  א לא,יג ויקחו, את-עצמתיהם, ויקברו תחת-האשל, ביבשה; ויצמו, שבעת ימים.  

ב א,א ויהי, אחרי מות שאול, ודוד שב, מהכות את-העמלק; וישב דוד בצקלג, ימים שנים.  ב א,ב ויהי ביום השלישי, והנה איש בא מן-המחנה מעם שאול, ובגדיו קרעים, ואדמה על-ראשו; ויהי בבאו אל-דוד, ויפל ארצה וישתחו.  ב א,ג ויאמר לו דוד, אי מזה תבוא; ויאמר אליו, ממחנה ישראל נמלטתי.  ב א,ד ויאמר אליו דוד מה-היה הדבר, הגד-נא לי; ויאמר אשר-נס העם מן-המלחמה, וגם-הרבה נפל מן-העם וימתו, וגם שאול ויהונתן בנו, מתו.  ב א,ה ויאמר דוד, אל-הנער המגיד לו:  איך ידעת, כי-מת שאול ויהונתן בנו.  ב א,ו ויאמר הנער המגיד לו, נקרא נקריתי בהר הגלבע, והנה שאול, נשען על-חניתו; והנה הרכב ובעלי הפרשים, הדבקהו.  ב א,ז ויפן אחריו, ויראני; ויקרא אלי, ואמר הנני.  ב א,ח ויאמר לי, מי-אתה; ויאמר ואמר אליו, עמלקי אנכי.  ב א,ט ויאמר אלי, עמד-נא עלי ומתתני--כי אחזני, השבץ:  כי-כל-עוד נפשי, בי.  ב א,י ואעמד עליו, ואמתתהו--כי ידעתי, כי לא יחיה אחרי נפלו; ואקח הנזר אשר על-ראשו, ואצעדה אשר על-זרעו, ואביאם אל-אדני, הנה.  ב א,יא ויחזק דוד בבגדו, ויקרעם; וגם כל-האנשים, אשר אתו.  ב א,יב ויספדו, ויבכו, ויצמו, עד-הערב:  על-שאול ועל-יהונתן בנו, ועל-עם יהוה ועל-בית ישראל--כי נפלו, בחרב.  

ב א,יג ויאמר דוד, אל-הנער המגיד לו, אי מזה, אתה; ויאמר, בן-איש גר עמלקי אנכי.  ב א,יד ויאמר אליו, דוד:  איך, לא יראת, לשלח ידך, לשחת את-משיח יהוה.  ב א,טו ויקרא דוד, לאחד מהנערים, ויאמר, גש פגע-בו; ויכהו, וימת.  ב א,טז ויאמר אליו דוד, דמיך דמך על-ראשך:  כי פיך, ענה בך לאמר, אנכי מתתי, את-משיח יהוה.  

ב א,יז ויקנן דוד, את-הקינה הזאת, על-שאול, ועל-יהונתן בנו.  ב א,יח ויאמר, ללמד בני-יהודה קשת, הנה כתובה, על-ספר הישר.  ב א,יט הצבי, ישראל, על-במותיך, חלל:  איך, נפלו גבורים.  ב א,כ אל-תגידו בגת, אל-תבשרו בחוצת אשקלון:  פן-תשמחנה בנות פלשתים, פן-תעלזנה בנות הערלים.  ב א,כא הרי בגלבע, אל-טל ואל-מטר עליכם--ושדי תרומת:  כי שם נגעל, מגן גבורים--מגן שאול, בלי משיח בשמן.  ב א,כב מדם חללים, מחלב גבורים--קשת יהונתן, לא נשוג אחור; וחרב שאול, לא תשוב ריקם.  ב א,כג שאול ויהונתן, הנאהבים והנעימם בחייהם, ובמותם, לא נפרדו; מנשרים קלו, מאריות גברו.  ב א,כד בנות, ישראל--אל-שאול, בכינה; המלבשכם שני, עם-עדנים, המעלה עדי זהב, על לבושכן.  ב א,כה איך נפלו גברים, בתוך המלחמה--יהונתן, על-במותיך חלל.  ב א,כו צר-לי עליך, אחי יהונתן--נעמת לי, מאד; נפלאתה אהבתך לי, מאהבת נשים.  ב א,כז איך נפלו גבורים, ויאבדו כלי מלחמה.  

ב ב,א ויהי אחרי-כן, וישאל דוד ביהוה לאמר האעלה באחת ערי יהודה, ויאמר יהוה אליו, עלה; ויאמר דוד אנה אעלה, ויאמר חברנה.  ב ב,ב ויעל שם דוד, וגם שתי נשיו--אחינעם, היזרעלית, ואביגיל, אשת נבל הכרמלי.  ב ב,ג ואנשיו אשר-עמו העלה דוד, איש וביתו; וישבו, בערי חברון.  ב ב,ד ויבאו אנשי יהודה, וימשחו-שם את-דוד למלך על-בית יהודה; ויגדו לדוד, לאמר, אנשי יביש גלעד, אשר קברו את-שאול.  

ב ב,ה וישלח דוד מלאכים, אל-אנשי יביש גלעד; ויאמר אליהם, ברכים אתם ליהוה, אשר עשיתם החסד הזה עם-אדניכם עם-שאול, ותקברו אתו.  ב ב,ו ועתה, יעש-יהוה עמכם חסד ואמת; וגם אנכי, אעשה אתכם הטובה הזאת, אשר עשיתם, הדבר הזה.  ב ב,ז ועתה תחזקנה ידיכם, והיו לבני-חיל--כי-מת, אדניכם שאול; וגם-אתי, משחו בית-יהודה למלך--עליהם.  

ב ב,ח ואבנר בן-נר, שר-צבא אשר לשאול--לקח, את-איש בשת בן-שאול, ויעברהו, מחנים.  ב ב,ט וימלכהו, אל-הגלעד, ואל-האשורי, ואל-יזרעאל; ועל-אפרים, ועל-בנימן, ועל-ישראל, כלה.  

ב ב,י בן-ארבעים שנה איש-בשת בן-שאול, במלכו על-ישראל, ושתים שנים, מלך; אך בית יהודה, היו אחרי דוד.  ב ב,יא ויהי מספר הימים, אשר היה דוד מלך בחברון על-בית יהודה--שבע שנים, וששה חדשים.  

ב ב,יב ויצא אבנר בן-נר, ועבדי איש-בשת בן-שאול, ממחנים, גבעונה.  ב ב,יג ויואב בן-צרויה ועבדי דוד, יצאו, ויפגשום על-ברכת גבעון, יחדו; וישבו אלה על-הברכה, מזה, ואלה על-הברכה, מזה.  ב ב,יד ויאמר אבנר, אל-יואב, יקומו נא הנערים, וישחקו לפנינו; ויאמר יואב, יקמו.  ב ב,טו ויקמו, ויעברו במספר--שנים עשר לבנימן, ולאיש בשת בן-שאול, ושנים עשר, מעבדי דוד.  ב ב,טז ויחזקו איש בראש רעהו, וחרבו בצד רעהו, ויפלו, יחדו; ויקרא למקום ההוא, חלקת הצרים אשר בגבעון.  ב ב,יז ותהי המלחמה קשה עד-מאד, ביום ההוא; וינגף אבנר ואנשי ישראל, לפני עבדי דוד.  ב ב,יח ויהיו-שם, שלשה בני צרויה--יואב ואבישי, ועשהאל; ועשהאל קל ברגליו, כאחד הצבים אשר בשדה.  ב ב,יט וירדף עשהאל, אחרי אבנר; ולא-נטה ללכת, על-הימין ועל-השמאול, מאחרי, אבנר.  ב ב,כ ויפן אבנר, אחריו, ויאמר, האתה זה עשהאל; ויאמר, אנכי.  ב ב,כא ויאמר לו אבנר, נטה לך על-ימינך או על-שמאלך, ואחז לך אחד מהנערים, וקח-לך את-חלצתו; ולא-אבה עשהאל, לסור מאחריו.  ב ב,כב ויסף עוד אבנר, לאמר אל-עשהאל, סור לך, מאחרי:  למה אככה, ארצה, ואיך אשא פני, אל-יואב אחיך.  ב ב,כג וימאן לסור, ויכהו אבנר באחרי החנית אל-החמש ותצא החנית מאחריו, ויפל-שם, וימת תחתו; ויהי כל-הבא אל-המקום אשר-נפל שם עשהאל, וימת--ויעמדו.  ב ב,כד וירדפו יואב ואבישי, אחרי אבנר; והשמש באה--והמה באו עד-גבעת אמה, אשר על-פני-גיח דרך מדבר גבעון.  ב ב,כה ויתקבצו בני-בנימן אחרי אבנר, ויהיו לאגדה אחת; ויעמדו, על ראש-גבעה אחת.  ב ב,כו ויקרא אבנר אל-יואב, ויאמר הלנצח תאכל חרב--הלוא ידעתה, כי-מרה תהיה באחרונה; ועד-מתי לא-תאמר לעם, לשוב מאחרי אחיהם.  ב ב,כז ויאמר יואב--חי האלהים, כי לולא דברת:  כי אז מהבקר נעלה העם, איש מאחרי אחיו.  ב ב,כח ויתקע יואב, בשופר, ויעמדו כל-העם, ולא-ירדפו עוד אחרי ישראל; ולא-יספו עוד, להלחם.  ב ב,כט ואבנר ואנשיו, הלכו בערבה, כל, הלילה ההוא; ויעברו את-הירדן, וילכו כל-הבתרון, ויבאו, מחנים.  ב ב,ל ויואב, שב מאחרי אבנר, ויקבץ, את-כל-העם; ויפקדו מעבדי דוד, תשעה-עשר איש--ועשהאל.  ב ב,לא ועבדי דוד, הכו מבנימן, ובאנשי, אבנר:  שלש-מאות וששים איש, מתו.  ב ב,לב וישאו, את-עשהאל, ויקברהו בקבר אביו, אשר בית לחם; וילכו כל-הלילה, יואב ואנשיו, ויאר להם, בחברון.  ב ג,א ותהי המלחמה, ארכה, בין בית שאול, ובין בית דוד; ודוד הלך וחזק, ובית שאול הלכים ודלים.  

ב ג,ב וילדו ויולדו לדוד בנים, בחברון; ויהי בכורו אמנון, לאחינעם היזרעאלת.  ב ג,ג ומשנהו כלאב, לאביגל לאביגיל אשת נבל הכרמלי; והשלשי אבשלום בן-מעכה, בת-תלמי מלך גשור.  ב ג,ד והרביעי, אדניה בן-חגית; והחמישי, שפטיה בן-אביטל.  ב ג,ה והששי יתרעם, לעגלה אשת דוד; אלה ילדו לדוד, בחברון.  

ב ג,ו ויהי, בהיות המלחמה, בין בית שאול, ובין בית דוד; ואבנר היה מתחזק, בבית שאול.  ב ג,ז ולשאול פלגש, ושמה רצפה בת-איה; ויאמר, אל-אבנר, מדוע באתה, אל-פילגש אבי.  ב ג,ח ויחר לאבנר מאד על-דברי איש-בשת, ויאמר הראש כלב אנכי אשר ליהודה, היום אעשה-חסד עם-בית שאול אביך אל-אחיו ואל-מרעהו, ולא המציתך ביד-דוד; ותפקד עלי עון האשה, היום.  

ב ג,ט כה-יעשה אלהים לאבנר, וכה יסיף לו:  כי, כאשר נשבע יהוה לדוד--כי-כן, אעשה-לו.  ב ג,י להעביר הממלכה, מבית שאול; ולהקים את-כסא דוד, על-ישראל ועל-יהודה--מדן, ועד-באר שבע.  ב ג,יא ולא-יכל עוד, להשיב את-אבנר דבר, מיראתו, אתו.  

ב ג,יב וישלח אבנר מלאכים אל-דוד תחתו לאמר, למי-ארץ:  לאמר, כרתה בריתך אתי, והנה ידי עמך, להסב אליך את-כל-ישראל.  ב ג,יג ויאמר טוב--אני, אכרת אתך ברית:  אך דבר אחד אנכי שאל מאתך לאמר, לא-תראה את-פני--כי אם-לפני הביאך את מיכל בת-שאול, בבאך לראות את-פני.  

ב ג,יד וישלח דוד מלאכים, אל-איש-בשת בן-שאול לאמר:  תנה את-אשתי, את-מיכל, אשר ארשתי לי, במאה ערלות פלשתים.  ב ג,טו וישלח איש בשת, ויקחה מעם איש--מעם, פלטיאל בן-לוש ליש.  ב ג,טז וילך אתה אישה, הלוך ובכה אחריה--עד-בחרים; ויאמר אליו אבנר לך שוב, וישב.  ב ג,יז ודבר-אבנר היה, עם-זקני ישראל לאמר:  גם-תמול, גם-שלשם, הייתם מבקשים את-דוד למלך, עליכם.  ב ג,יח ועתה, עשו:  כי יהוה, אמר אל-דוד לאמר, ביד דוד עבדי הושיע את-עמי ישראל מיד פלשתים, ומיד כל-איביהם.  ב ג,יט וידבר גם-אבנר, באזני בנימין; וילך גם-אבנר, לדבר באזני דוד בחברון, את כל-אשר-טוב בעיני ישראל, ובעיני כל-בית בנימן.  ב ג,כ ויבא אבנר אל-דוד חברון, ואתו עשרים אנשים; ויעש דוד לאבנר ולאנשים אשר-אתו, משתה.  ב ג,כא ויאמר אבנר אל-דוד אקומה ואלכה ואקבצה אל-אדני המלך את-כל-ישראל, ויכרתו אתך ברית, ומלכת, בכל אשר-תאוה נפשך; וישלח דוד את-אבנר, וילך בשלום.  ב ג,כב והנה עבדי דוד ויואב בא מהגדוד, ושלל רב עמם הביאו; ואבנר, איננו עם-דוד בחברון--כי שלחו, וילך בשלום.  ב ג,כג ויואב וכל-הצבא אשר-אתו, באו; ויגדו ליואב, לאמר, בא-אבנר בן-נר אל-המלך, וישלחהו וילך בשלום.  ב ג,כד ויבא יואב אל-המלך, ויאמר מה עשיתה:  הנה-בא אבנר אליך, למה-זה שלחתו וילך הלוך.  ב ג,כה ידעת את-אבנר בן-נר, כי לפתתך בא; ולדעת את-מוצאך, ואת-מבואך מובאך, ולדעת, את כל-אשר אתה עשה.  ב ג,כו ויצא יואב, מעם דוד, וישלח מלאכים אחרי אבנר, וישבו אתו מבור הסרה; ודוד, לא ידע.  ב ג,כז וישב אבנר, חברון, ויטהו יואב אל-תוך השער, לדבר אתו בשלי; ויכהו שם, החמש--וימת, בדם עשהאל אחיו.  ב ג,כח וישמע דוד, מאחרי כן, ויאמר נקי אנכי וממלכתי מעם יהוה, עד-עולם--מדמי, אבנר בן-נר.  ב ג,כט יחלו על-ראש יואב, ואל כל-בית אביו; ואל-יכרת מבית יואב זב ומצרע ומחזיק בפלך, ונפל בחרב--וחסר-לחם.  ב ג,ל ויואב ואבישי אחיו, הרגו לאבנר:  על אשר המית את-עשהאל אחיהם, בגבעון--במלחמה.  

ב ג,לא ויאמר דוד אל-יואב ואל-כל-העם אשר-אתו, קרעו בגדיכם וחגרו שקים, וספדו, לפני אבנר; והמלך דוד, הלך אחרי המטה.  ב ג,לב ויקברו את-אבנר, בחברון; וישא המלך את-קולו, ויבך אל-קבר אבנר, ויבכו, כל-העם.  

ב ג,לג ויקנן המלך אל-אבנר, ויאמר:  הכמות נבל, ימות אבנר.  ב ג,לד ידך לא-אסרות, ורגליך לא-לנחשתים הגשו, כנפול לפני בני-עולה, נפלת; ויספו כל-העם, לבכות עליו.  ב ג,לה ויבא כל-העם, להברות את-דוד לחם--בעוד היום; וישבע דוד לאמר, כה יעשה-לי אלהים וכה יסיף, כי אם-לפני בוא-השמש אטעם-לחם, או כל-מאומה.  ב ג,לו וכל-העם הכירו, וייטב בעיניהם, ככל אשר עשה המלך, בעיני כל-העם טוב.  ב ג,לז וידעו כל-העם וכל-ישראל, ביום ההוא:  כי לא היתה מהמלך, להמית את-אבנר בן-נר.  

ב ג,לח ויאמר המלך, אל-עבדיו:  הלוא תדעו--כי-שר וגדול נפל היום הזה, בישראל.  ב ג,לט ואנכי היום רך ומשוח מלך, והאנשים האלה בני צרויה קשים ממני:  ישלם יהוה לעשה הרעה, כרעתו.  

ב ד,א וישמע בן-שאול, כי מת אבנר בחברון, וירפו, ידיו; וכל-ישראל, נבהלו.  ב ד,ב ושני אנשים שרי-גדודים היו בן-שאול שם האחד בענה ושם השני רכב, בני רמון הבארתי--מבני בנימן:  כי גם-בארות, תחשב על-בנימן.  ב ד,ג ויברחו הבארתים, גתימה; ויהיו-שם גרים, עד היום הזה.  

ב ד,ד וליהונתן, בן-שאול, בן, נכה רגלים; בן-חמש שנים היה בבא שמעת שאול ויהונתן מיזרעאל, ותשאהו אמנתו ותנס, ויהי בחפזה לנוס ויפל ויפסח, ושמו מפיבשת.  ב ד,ה וילכו בני-רמון הבארתי, רכב ובענה, ויבאו כחם היום, אל-בית איש בשת; והוא שכב, את משכב הצהרים.  ב ד,ו והנה באו עד-תוך הבית, לקחי חטים, ויכהו, אל-החמש; ורכב ובענה אחיו, נמלטו.  ב ד,ז ויבאו הבית, והוא-שכב על-מטתו בחדר משכבו, ויכהו וימתהו, ויסירו את-ראשו; ויקחו, את-ראשו, וילכו דרך הערבה, כל-הלילה.  ב ד,ח ויבאו את-ראש איש-בשת אל-דוד, חברון, ויאמרו אל-המלך, הנה-ראש איש-בשת בן-שאול איבך אשר בקש את-נפשך; ויתן יהוה לאדני המלך נקמות, היום הזה, משאול, ומזרעו.  ב ד,ט ויען דוד את-רכב ואת-בענה אחיו, בני רמון הבארתי--ויאמר להם:  חי-יהוה, אשר-פדה את-נפשי מכל-צרה.  ב ד,י כי המגיד לי לאמר הנה-מת שאול, והוא-היה כמבשר בעיניו, ואחזה בו, ואהרגהו בצקלג--אשר לתתי-לו, בשרה.  ב ד,יא אף כי-אנשים רשעים, הרגו את-איש-צדיק בביתו--על-משכבו; ועתה, הלוא אבקש את-דמו מידכם, ובערתי אתכם, מן-הארץ.  ב ד,יב ויצו דוד את-הנערים ויהרגום, ויקצצו את-ידיהם ואת-רגליהם, ויתלו על-הברכה, בחברון; ואת ראש איש-בשת לקחו, ויקברו בקבר-אבנר בחברון.  

ב ה,א ויבאו כל-שבטי ישראל, אל-דוד--חברונה; ויאמרו לאמר, הננו עצמך ובשרך אנחנו.  ב ה,ב גם-אתמול גם-שלשום, בהיות שאול מלך עלינו, אתה הייתה מוציא המוציא והמבי, את-ישראל; ויאמר יהוה לך, אתה תרעה את-עמי את-ישראל, ואתה תהיה לנגיד, על-ישראל.  ב ה,ג ויבאו כל-זקני ישראל אל-המלך, חברונה, ויכרת להם המלך דוד ברית בחברון, לפני יהוה; וימשחו את-דוד למלך, על-ישראל.  

ב ה,ד בן-שלשים שנה דוד, במלכו; ארבעים שנה, מלך.  ב ה,ה בחברון מלך על-יהודה, שבע שנים וששה חדשים; ובירושלם מלך, שלשים ושלש שנה, על כל-ישראל, ויהודה.  ב ה,ו וילך המלך ואנשיו ירושלם, אל-היבסי יושב הארץ; ויאמר לדוד לאמר, לא-תבוא הנה, כי אם-הסירך העורים והפסחים לאמר, לא-יבוא דוד הנה.  ב ה,ז וילכד דוד, את מצדת ציון--היא, עיר דוד.  ב ה,ח ויאמר דוד ביום ההוא, כל-מכה יבסי ויגע בצנור, ואת-הפסחים ואת-העורים, שנאו שנואי נפש דוד; על-כן, יאמרו, עור ופסח, לא יבוא אל-הבית.  ב ה,ט וישב דוד במצדה, ויקרא-לה עיר דוד; ויבן דוד סביב, מן-המלוא וביתה.  ב ה,י וילך דוד, הלוך וגדול; ויהוה אלהי צבאות, עמו.  

ב ה,יא וישלח חירם מלך-צר מלאכים, אל-דוד, ועצי ארזים, וחרשי עץ וחרשי אבן קיר; ויבנו-בית, לדוד.  ב ה,יב וידע דוד, כי-הכינו יהוה למלך על-ישראל; וכי נשא ממלכתו, בעבור עמו ישראל.  

ב ה,יג ויקח דוד עוד פלגשים ונשים, מירושלם, אחרי, באו מחברון; ויולדו עוד לדוד, בנים ובנות.  ב ה,יד ואלה, שמות הילדים לו--בירושלם:  שמוע ושובב, ונתן ושלמה.  ב ה,טו ויבחר ואלישוע, ונפג ויפיע.  ב ה,טז ואלישמע ואלידע, ואליפלט.  

ב ה,יז וישמעו פלשתים, כי-משחו את-דוד למלך על-ישראל, ויעלו כל-פלשתים, לבקש את-דוד; וישמע דוד, וירד אל-המצודה.  ב ה,יח ופלשתים, באו; וינטשו, בעמק רפאים.  ב ה,יט וישאל דוד ביהוה, לאמר, האעלה אל-פלשתים, התתנם בידי;  
 
ויאמר יהוה אל-דוד עלה, כי-נתן אתן את-הפלשתים בידך.  ב ה,כ ויבא דוד בבעל-פרצים, ויכם שם דוד, ויאמר, פרץ יהוה את-איבי לפני כפרץ מים; על-כן, קרא שם-המקום ההוא--בעל פרצים.  ב ה,כא ויעזבו-שם, את-עצביהם; וישאם דוד, ואנשיו.  

ב ה,כב ויספו עוד פלשתים, לעלות; וינטשו, בעמק רפאים.  ב ה,כג וישאל דוד ביהוה, ויאמר לא תעלה; הסב, אל-אחריהם, ובאת להם, ממול בכאים.  ב ה,כד ויהי בשמעך כשמעך את-קול צעדה, בראשי הבכאים--אז תחרץ:  כי אז, יצא יהוה לפניך, להכות, במחנה פלשתים.  ב ה,כה ויעש דוד כן, כאשר צוהו יהוה; ויך, את-פלשתים, מגבע, עד-באך גזר.  

ב ו,א ויסף עוד דוד את-כל-בחור בישראל, שלשים אלף.  ב ו,ב ויקם וילך דוד, וכל-העם אשר אתו, מבעלי, יהודה--להעלות משם, את ארון האלהים, אשר-נקרא שם שם יהוה צבאות ישב הכרבים, עליו.  ב ו,ג וירכבו את-ארון האלהים, אל-עגלה חדשה, וישאהו, מבית אבינדב אשר בגבעה; ועזא ואחיו, בני אבינדב, נהגים, את-העגלה חדשה.  ב ו,ד וישאהו, מבית אבינדב אשר בגבעה, עם, ארון האלהים; ואחיו, הלך לפני הארון.  ב ו,ה ודוד וכל-בית ישראל, משחקים לפני יהוה, בכל, עצי ברושים; ובכנרות ובנבלים ובתפים, ובמנענעים ובצלצלים.  ב ו,ו ויבאו, עד-גרן נכון; וישלח עזה אל-ארון האלהים, ויאחז בו--כי שמטו, הבקר.  ב ו,ז ויחר-אף יהוה בעזה, ויכהו שם האלהים על-השל; וימת שם, עם ארון האלהים.  ב ו,ח ויחר לדוד, על אשר פרץ יהוה פרץ בעזה; ויקרא למקום ההוא, פרץ עזה, עד, היום הזה.  ב ו,ט וירא דוד את-יהוה, ביום ההוא; ויאמר, איך יבוא אלי ארון יהוה.  ב ו,י ולא-אבה דוד, להסיר אליו את-ארון יהוה--על-עיר דוד; ויטהו דוד, בית עבד-אדם הגתי.  ב ו,יא וישב ארון יהוה בית עבד אדם, הגתי--שלשה חדשים; ויברך יהוה את-עבד אדם, ואת-כל-ביתו.  ב ו,יב ויגד, למלך דוד לאמר, ברך יהוה את-בית עבד אדם ואת-כל-אשר-לו, בעבור, ארון האלהים; וילך דוד, ויעל את-ארון האלהים מבית עבד אדם עיר דוד--בשמחה.  ב ו,יג ויהי, כי צעדו נשאי ארון-יהוה--ששה צעדים:  ויזבח שור, ומריא.  ב ו,יד ודוד מכרכר בכל-עז, לפני יהוה; ודוד, חגור אפוד בד.  ב ו,טו ודוד וכל-בית ישראל, מעלים את-ארון יהוה, בתרועה, ובקול שופר.  ב ו,טז והיה ארון יהוה, בא עיר דוד; ומיכל בת-שאול נשקפה בעד החלון, ותרא את-המלך דוד מפזז ומכרכר לפני יהוה, ותבז לו, בלבה.  ב ו,יז ויבאו את-ארון יהוה, ויצגו אתו במקומו, בתוך האהל, אשר נטה-לו דוד; ויעל דוד עלות לפני יהוה, ושלמים.  ב ו,יח ויכל דוד, מהעלות העולה והשלמים; ויברך את-העם, בשם יהוה צבאות.  ב ו,יט ויחלק לכל-העם לכל-המון ישראל, למאיש ועד-אשה, לאיש חלת לחם אחת, ואשפר אחד ואשישה אחת; וילך כל-העם, איש לביתו.  ב ו,כ וישב דוד, לברך את-ביתו;    ותצא מיכל בת-שאול, לקראת דוד, ותאמר מה-נכבד היום מלך ישראל אשר נגלה היום לעיני אמהות עבדיו, כהגלות נגלות אחד הרקים.  ב ו,כא ויאמר דוד, אל-מיכל, לפני יהוה אשר בחר-בי מאביך ומכל-ביתו, לצות אתי נגיד על-עם יהוה על-ישראל; ושחקתי, לפני יהוה.  ב ו,כב ונקלתי עוד מזאת, והייתי שפל בעיני; ועם-האמהות אשר אמרת, עמם אכבדה.  ב ו,כג ולמיכל, בת-שאול, לא-היה לה, ילד--עד, יום מותה.  

ב ז,א ויהי, כי-ישב המלך בביתו; ויהוה הניח-לו מסביב, מכל-איביו.  ב ז,ב ויאמר המלך, אל-נתן הנביא, ראה נא, אנכי יושב בבית ארזים; וארון, האלהים, ישב, בתוך היריעה.  ב ז,ג ויאמר נתן אל-המלך, כל אשר בלבבך לך עשה:  כי יהוה, עמך.  ב ז,ד ויהי, בלילה ההוא;    ויהי, דבר-יהוה, אל-נתן, לאמר.  ב ז,ה לך ואמרת אל-עבדי אל-דוד,    כה אמר יהוה:  האתה תבנה-לי בית, לשבתי.  ב ז,ו כי לא ישבתי, בבית, למיום העלתי את-בני ישראל ממצרים, ועד היום הזה; ואהיה, מתהלך, באהל, ובמשכן.  ב ז,ז בכל אשר-התהלכתי, בכל-בני ישראל, הדבר דברתי את-אחד שבטי ישראל, אשר צויתי לרעות את-עמי את-ישראל לאמר:  למה לא-בניתם לי, בית ארזים.  ב ז,ח ועתה כה-תאמר לעבדי לדוד, כה אמר יהוה צבאות, אני לקחתיך מן-הנוה, מאחר הצאן--להיות נגיד, על-עמי על-ישראל.  ב ז,ט ואהיה עמך, בכל אשר הלכת, ואכרתה את-כל-איביך, מפניך; ועשתי לך שם גדול, כשם הגדלים אשר בארץ.  ב ז,י ושמתי מקום לעמי לישראל ונטעתיו, ושכן תחתיו, ולא ירגז, עוד; ולא-יסיפו בני-עולה לענותו, כאשר בראשונה.  ב ז,יא ולמן-היום, אשר צויתי שפטים על-עמי ישראל, והניחתי לך, מכל-איביך; והגיד לך יהוה, כי-בית יעשה-לך יהוה.  ב ז,יב כי ימלאו ימיך, ושכבת את-אבתיך, והקימתי את-זרעך אחריך, אשר יצא ממעיך; והכינתי, את-ממלכתו.  ב ז,יג הוא יבנה-בית, לשמי; וכננתי את-כסא ממלכתו, עד-עולם.  ב ז,יד אני אהיה-לו לאב, והוא יהיה-לי לבן--אשר, בהעותו, והכחתיו בשבט אנשים, ובנגעי בני אדם.  ב ז,טו וחסדי, לא-יסור ממנו, כאשר הסרתי מעם שאול, אשר הסרתי מלפניך.  ב ז,טז ונאמן ביתך וממלכתך עד-עולם, לפניך:  כסאך, יהיה נכון עד-עולם.  ב ז,יז ככל הדברים האלה, וככל החזיון הזה--כן דבר נתן, אל-דוד.  

ב ז,יח ויבא המלך דוד, וישב לפני יהוה; ויאמר, מי אנכי אדני יהוה ומי ביתי--כי הבאתני, עד-הלם.  ב ז,יט ותקטן עוד זאת בעיניך אדני יהוה, ותדבר גם אל-בית-עבדך למרחוק; וזאת תורת האדם, אדני יהוה.  ב ז,כ ומה-יוסיף דוד עוד, לדבר אליך; ואתה ידעת את-עבדך, אדני יהוה.  ב ז,כא בעבור דברך, וכלבך, עשית, את כל-הגדולה הזאת--להודיע, את-עבדך.  ב ז,כב על-כן גדלת, יהוה אלהים:  כי-אין כמוך, ואין אלהים זולתך, בכל אשר-שמענו, באזנינו.  ב ז,כג ומי כעמך כישראל, גוי אחד בארץ--אשר הלכו-אלהים לפדות-לו לעם ולשום לו שם, ולעשות לכם הגדולה ונראות לארצך, מפני עמך אשר פדית לך ממצרים, גוים ואלהיו.  ב ז,כד ותכונן לך את-עמך ישראל לך, לעם--עד-עולם; ואתה יהוה, היית להם לאלהים.  

ב ז,כה ועתה, יהוה אלהים, הדבר אשר דברת על-עבדך ועל-ביתו, הקם עד-עולם; ועשה, כאשר דברת.  ב ז,כו ויגדל שמך עד-עולם, לאמר, יהוה צבאות, אלהים על-ישראל; ובית עבדך דוד, יהיה נכון לפניך.  ב ז,כז כי-אתה יהוה צבאות אלהי ישראל, גליתה את-אזן עבדך לאמר, בית, אבנה-לך; על-כן, מצא עבדך את-לבו, להתפלל אליך, את-התפלה הזאת.  ב ז,כח ועתה אדני יהוה, אתה-הוא האלהים, ודבריך, יהיו אמת; ותדבר, אל-עבדך, את-הטובה, הזאת.  ב ז,כט ועתה, הואל וברך את-בית עבדך, להיות לעולם, לפניך:  כי-אתה אדני יהוה, דברת, ומברכתך, יברך בית-עבדך לעולם.  

ב ח,א ויהי, אחרי-כן, ויך דוד את-פלשתים, ויכניעם; ויקח דוד את-מתג האמה, מיד פלשתים.  ב ח,ב ויך את-מואב, וימדדם בחבל השכב אותם ארצה, וימדד שני-חבלים להמית, ומלא החבל להחיות; ותהי מואב לדוד, לעבדים נשאי מנחה.  ב ח,ג ויך דוד, את-הדדעזר בן-רחב מלך צובה, בלכתו, להשיב ידו בנהר-  פרת.  ב ח,ד וילכד דוד ממנו, אלף ושבע-מאות פרשים, ועשרים אלף, איש רגלי; ויעקר דוד את-כל-הרכב, ויותר ממנו מאה רכב.  ב ח,ה ותבא, ארם דמשק, לעזר, להדדעזר מלך צובה; ויך דוד בארם, עשרים-ושנים אלף איש.  ב ח,ו וישם דוד נצבים, בארם דמשק, ותהי ארם לדוד, לעבדים נושאי מנחה; וישע יהוה את-דוד, בכל אשר הלך.  ב ח,ז ויקח דוד, את שלטי הזהב, אשר היו, אל עבדי הדדעזר; ויביאם, ירושלם.  ב ח,ח ומבטח ומברתי, ערי הדדעזר:  לקח המלך דוד, נחשת--הרבה מאד.  

ב ח,ט וישמע, תעי מלך חמת:  כי הכה דוד, את כל-חיל הדדעזר.  ב ח,י וישלח תעי את-יורם-בנו אל-המלך-דוד לשאל-לו לשלום ולברכו, על אשר נלחם בהדדעזר ויכהו--כי-איש מלחמות תעי, היה הדדעזר; ובידו, היו כלי-כסף וכלי-זהב--וכלי נחשת.  ב ח,יא גם-אתם, הקדיש המלך דוד ליהוה, עם-הכסף והזהב אשר הקדיש, מכל-הגוים אשר כבש.  ב ח,יב מארם וממואב ומבני עמון, ומפלשתים ומעמלק, ומשלל הדדעזר בן-רחב, מלך צובה.  ב ח,יג ויעש דוד, שם, בשבו, מהכותו את-ארם בגיא-מלח--שמונה עשר, אלף.  ב ח,יד וישם באדום נצבים, בכל-אדום שם נצבים, ויהי כל-אדום, עבדים לדוד; ויושע יהוה את-דוד, בכל אשר הלך.  ב ח,טו וימלך דוד, על-כל-ישראל; ויהי דוד, עשה משפט וצדקה--לכל-עמו.  ב ח,טז ויואב בן-צרויה, על-הצבא; ויהושפט בן-אחילוד, מזכיר.  ב ח,יז וצדוק בן-אחיטוב ואחימלך בן-אביתר, כהנים; ושריה, סופר.  ב ח,יח ובניהו, בן-יהוידע, והכרתי, והפלתי; ובני דוד, כהנים היו.  

ב ט,א ויאמר דוד--הכי יש-עוד, אשר נותר לבית שאול; ואעשה עמו חסד, בעבור יהונתן.  ב ט,ב ולבית שאול עבד ושמו ציבא, ויקראו-לו אל-דוד; ויאמר המלך אליו האתה ציבא, ויאמר עבדך.  ב ט,ג ויאמר המלך, האפס עוד איש לבית שאול, ואעשה עמו, חסד אלהים; ויאמר ציבא אל-המלך, עוד בן ליהונתן נכה רגלים.  ב ט,ד ויאמר-לו המלך, איפה הוא; ויאמר ציבא, אל-המלך, הנה-הוא בית מכיר בן-עמיאל, בלו דבר.  ב ט,ה וישלח, המלך דוד; ויקחהו, מבית מכיר בן-עמיאל--מלו דבר.  ב ט,ו ויבא מפיבשת בן-יהונתן בן-שאול, אל-דוד, ויפל על-פניו, וישתחו; ויאמר דוד מפיבשת, ויאמר הנה עבדך.  ב ט,ז ויאמר לו דוד אל-תירא, כי עשה אעשה עמך חסד בעבור יהונתן אביך, והשבתי לך, את-כל-שדה שאול אביך; ואתה, תאכל לחם על-שלחני--תמיד.  ב ט,ח וישתחו, ויאמר מה עבדך:  כי פנית, אל-הכלב המת אשר כמוני.  ב ט,ט ויקרא המלך, אל-ציבא נער שאול--ויאמר אליו:  כל אשר היה לשאול ולכל-ביתו, נתתי לבן-אדניך.  ב ט,י ועבדת לו את-האדמה אתה ובניך ועבדיך והבאת, והיה לבן-אדניך לחם ואכלו, ומפיבשת בן-אדניך, יאכל תמיד לחם על-שלחני; ולציבא, חמשה עשר בנים--ועשרים עבדים.  ב ט,יא ויאמר ציבא, אל-המלך, ככל אשר יצוה אדני המלך את-עבדו, כן יעשה עבדך; ומפיבשת, אכל על-שלחני, כאחד, מבני המלך.  ב ט,יב ולמפיבשת בן-קטן, ושמו מיכא; וכל מושב בית-ציבא, עבדים למפיבשת.  ב ט,יג ומפיבשת, ישב בירושלם, כי על-שלחן המלך תמיד, הוא אכל; והוא פסח, שתי רגליו.  

ב י,א ויהי, אחרי-כן, וימת, מלך בני עמון; וימלך חנון בנו, תחתיו.  ב י,ב ויאמר דוד אעשה-חסד עם-חנון בן-נחש, כאשר עשה אביו עמדי חסד, וישלח דוד לנחמו ביד-עבדיו, אל-אביו; ויבאו עבדי דוד, ארץ בני עמון.  ב י,ג ויאמרו שרי בני-עמון אל-חנון אדניהם, המכבד דוד את-אביך בעיניך--כי-שלח לך, מנחמים; הלוא בעבור חקר את-העיר, ולרגלה ולהפכה, שלח דוד את-עבדיו, אליך.  ב י,ד ויקח חנון את-עבדי דוד, ויגלח את-חצי זקנם, ויכרת את-מדויהם בחצי, עד שתותיהם; וישלחם.  ב י,ה ויגדו לדוד וישלח לקראתם, כי-היו האנשים נכלמים מאד; ויאמר המלך שבו בירחו, עד-יצמח זקנכם ושבתם.  ב י,ו ויראו בני עמון, כי נבאשו בדוד; וישלחו בני-עמון וישכרו את-ארם בית-רחוב ואת-ארם צובא, עשרים אלף רגלי, ואת-מלך מעכה אלף איש, ואיש טוב שנים-עשר אלף איש.  ב י,ז וישמע, דוד; וישלח, את-יואב, ואת כל-הצבא, הגברים.  ב י,ח ויצאו בני עמון, ויערכו מלחמה פתח השער; וארם צובא ורחוב ואיש-טוב ומעכה, לבדם בשדה.  ב י,ט וירא יואב, כי-היתה אליו פני המלחמה, מפנים, ומאחור; ויבחר, מכל בחורי בישראל ישראל, ויערך, לקראת ארם.  ב י,י ואת, יתר העם, נתן, ביד אבשי אחיו; ויערך, לקראת בני עמון.  ב י,יא ויאמר, אם-תחזק ארם ממני--והיתה לי, לישועה; ואם-בני עמון יחזקו ממך, והלכתי להושיע לך.  ב י,יב חזק ונתחזק בעד-עמנו, ובעד ערי אלהינו; ויהוה, יעשה הטוב בעיניו.  ב י,יג ויגש יואב, והעם אשר עמו, למלחמה, בארם; וינסו, מפניו.  ב י,יד ובני עמון ראו, כי-נס ארם, וינסו מפני אבישי, ויבאו העיר; וישב יואב, מעל בני עמון, ויבא, ירושלם.  ב י,טו וירא ארם, כי נגף לפני ישראל; ויאספו, יחד.  ב י,טז וישלח הדדעזר, ויצא את-ארם אשר מעבר הנהר, ויבאו, חילם; ושובך שר-צבא הדדעזר, לפניהם.  

ב י,יז ויגד לדוד, ויאסף את-כל-ישראל ויעבר את-הירדן, ויבא, חלאמה; ויערכו ארם לקראת דוד, וילחמו עמו.  ב י,יח וינס ארם, מפני ישראל, ויהרג דוד מארם שבע מאות רכב, וארבעים אלף פרשים; ואת שובך שר-צבאו הכה, וימת שם.  ב י,יט ויראו כל-המלכים עבדי הדדעזר, כי נגפו לפני ישראל, וישלמו את-ישראל, ויעבדום; ויראו ארם, להושיע עוד את-בני עמון.  

ב יא,א ויהי לתשובת השנה לעת צאת המלאכים, וישלח דוד את-יואב ואת-עבדיו עמו ואת-כל-ישראל וישחתו את-בני עמון, ויצרו, על-רבה; ודוד, יושב בירושלם.  

ב יא,ב ויהי לעת הערב, ויקם דוד מעל משכבו ויתהלך על-גג בית-המלך, וירא אשה רחצת, מעל הגג; והאשה, טובת מראה מאד.  ב יא,ג וישלח דוד, וידרש לאשה; ויאמר, הלוא-זאת בת-שבע בת-אליעם--אשת, אוריה החתי.  ב יא,ד וישלח דוד מלאכים ויקחה, ותבוא אליו וישכב עמה, והיא מתקדשת, מטמאתה; ותשב, אל-ביתה.  ב יא,ה ותהר, האשה; ותשלח ותגד לדוד, ותאמר הרה אנכי.  ב יא,ו וישלח דוד, אל-יואב, שלח אלי, את-אוריה החתי; וישלח יואב את-אוריה, אל-דוד.  ב יא,ז ויבא אוריה, אליו; וישאל דוד, לשלום יואב ולשלום העם, ולשלום, המלחמה.  ב יא,ח ויאמר דוד לאוריה, רד לביתך ורחץ רגליך; ויצא אוריה מבית המלך, ותצא אחריו משאת המלך.  ב יא,ט וישכב אוריה, פתח בית המלך, את, כל-עבדי אדניו; ולא ירד, אל-ביתו.  ב יא,י ויגדו לדוד לאמר, לא-ירד אוריה אל-ביתו; ויאמר דוד אל-אוריה, הלוא מדרך אתה בא--מדוע, לא-ירדת אל-ביתך.  ב יא,יא ויאמר אוריה אל-דוד, הארון וישראל ויהודה ישבים בסכות ואדני יואב ועבדי אדני על-פני השדה חנים, ואני אבוא אל-ביתי לאכל ולשתות, ולשכב עם-אשתי; חיך וחי נפשך, אם-אעשה את-הדבר הזה.  ב יא,יב ויאמר דוד אל-אוריה, שב בזה גם-היום--ומחר אשלחך; וישב אוריה בירושלם ביום ההוא, וממחרת.  ב יא,יג ויקרא-לו דוד, ויאכל לפניו וישת--וישכרהו; ויצא בערב, לשכב במשכבו עם-עבדי אדניו, ואל-ביתו, לא ירד.  ב יא,יד ויהי בבקר, ויכתב דוד ספר אל-יואב; וישלח, ביד אוריה.  ב יא,טו ויכתב בספר, לאמר:  הבו את-אוריה, אל-מול פני המלחמה החזקה, ושבתם מאחריו, ונכה ומת.  

ב יא,טז ויהי, בשמור יואב אל-העיר; ויתן, את-אוריה, אל-המקום אשר ידע, כי אנשי-חיל שם.  ב יא,יז ויצאו אנשי העיר, וילחמו את-יואב, ויפל מן-העם, מעבדי דוד; וימת, גם אוריה החתי.  ב יא,יח וישלח, יואב; ויגד לדוד, את-כל-דברי המלחמה.  ב יא,יט ויצו את-המלאך, לאמר:  ככלותך, את כל-דברי המלחמה--לדבר אל-המלך.  ב יא,כ והיה, אם-תעלה חמת המלך, ואמר לך, מדוע נגשתם אל-העיר להלחם:  הלוא ידעתם, את אשר-ירו מעל החומה.  ב יא,כא מי-הכה את-אבימלך בן-ירבשת, הלוא-אשה השליכה עליו פלח רכב מעל החומה וימת בתבץ, למה נגשתם, אל-החומה; ואמרת--גם עבדך אוריה החתי, מת.  ב יא,כב וילך, המלאך; ויבא ויגד לדוד, את כל-אשר שלחו יואב.  ב יא,כג ויאמר המלאך, אל-דוד, כי-גברו עלינו האנשים, ויצאו אלינו השדה; ונהיה עליהם, עד-פתח השער.  ב יא,כד ויראו המוראים אל-עבדיך מעל החומה, וימותו מעבדי המלך; וגם, עבדך אוריה החתי--מת.  

ב יא,כה ויאמר דוד אל-המלאך, כה-תאמר אל-יואב אל-ירע בעיניך את-הדבר הזה--כי-כזה וכזה, תאכל החרב; החזק מלחמתך אל-העיר והרסה, וחזקהו.  ב יא,כו ותשמע אשת אוריה, כי-מת אוריה אישה; ותספד, על-בעלה.  ב יא,כז ויעבר האבל, וישלח דוד ויאספה אל-ביתו ותהי-לו לאשה, ותלד לו, בן; וירע הדבר אשר-עשה דוד, בעיני יהוה.  

ב יב,א וישלח יהוה את-נתן, אל-דוד; ויבא אליו, ויאמר לו שני אנשים היו בעיר אחת, אחד עשיר, ואחד ראש.  ב יב,ב לעשיר, היה צאן ובקר--הרבה מאד.  ב יב,ג ולרש אין-כל, כי אם-כבשה אחת קטנה אשר קנה, ויחיה, ותגדל עמו ועם-בניו יחדו; מפתו תאכל ומכסו תשתה, ובחיקו תשכב, ותהי-לו, כבת.  ב יב,ד ויבא הלך, לאיש העשיר, ויחמל לקחת מצאנו ומבקרו, לעשות לארח הבא-לו; ויקח, את-כבשת האיש הראש, ויעשה, לאיש הבא אליו.  ב יב,ה ויחר-אף דוד באיש, מאד; ויאמר, אל-נתן, חי-יהוה, כי בן-מות האיש העשה זאת.  ב יב,ו ואת-הכבשה, ישלם ארבעתים:  עקב, אשר עשה את-הדבר הזה, ועל, אשר לא-חמל.  

ב יב,ז ויאמר נתן אל-דוד, אתה האיש;    כה-אמר יהוה אלהי ישראל, אנכי משחתיך למלך על-ישראל, ואנכי הצלתיך, מיד שאול.  ב יב,ח ואתנה לך את-בית אדניך, ואת-נשי אדניך בחיקך, ואתנה לך, את-בית ישראל ויהודה; ואם-מעט--ואספה לך, כהנה וכהנה.  ב יב,ט מדוע בזית את-דבר יהוה, לעשות הרע בעינו בעיני, את אוריה החתי הכית בחרב, ואת-אשתו לקחת לך לאשה; ואתו הרגת, בחרב בני עמון.  ב יב,י ועתה, לא-תסור חרב מביתך--עד-עולם:  עקב, כי בזתני, ותקח את-אשת אוריה החתי, להיות לך לאשה.  

ב יב,יא כה אמר יהוה, הנני מקים עליך רעה מביתך, ולקחתי את-נשיך לעיניך, ונתתי לרעיך; ושכב עם-נשיך, לעיני השמש הזאת.  ב יב,יב כי אתה, עשית בסתר; ואני, אעשה את-הדבר הזה, נגד כל-ישראל, ונגד השמש.  

ב יב,יג ויאמר דוד אל-נתן, חטאתי ליהוה;    ויאמר נתן אל-דוד, גם-יהוה העביר חטאתך--לא תמות.  ב יב,יד אפס, כי-נאץ נאצת את-איבי יהוה, בדבר, הזה; גם, הבן הילוד לך--מות ימות.  ב יב,טו וילך נתן, אל-ביתו; ויגף יהוה, את-הילד אשר ילדה אשת-אוריה לדוד--ויאנש.  ב יב,טז ויבקש דוד את-האלהים, בעד הנער; ויצם דוד צום, ובא ולן ושכב ארצה.  ב יב,יז ויקמו זקני ביתו, עליו, להקימו, מן-הארץ; ולא אבה, ולא-ברא אתם לחם.  ב יב,יח ויהי ביום השביעי, וימת הילד; ויראו עבדי דוד להגיד לו כי-מת הילד, כי אמרו הנה בהיות הילד חי דברנו אליו ולא-שמע בקולנו, ואיך נאמר אליו מת הילד, ועשה רעה.  ב יב,יט וירא דוד, כי עבדיו מתלחשים, ויבן דוד, כי מת הילד; ויאמר דוד אל-עבדיו המת הילד, ויאמרו מת.  ב יב,כ ויקם דוד מהארץ וירחץ ויסך, ויחלף שמלתו, ויבא בית-יהוה, וישתחו; ויבא, אל-ביתו, וישאל, וישימו לו לחם ויאכל.  ב יב,כא ויאמרו עבדיו אליו, מה-הדבר הזה אשר עשיתה; בעבור הילד חי, צמת ותבך, וכאשר מת הילד, קמת ותאכל לחם.  ב יב,כב ויאמר--בעוד הילד חי, צמתי ואבכה:  כי אמרתי מי יודע, יחנני וחנני יהוה וחי הילד.  ב יב,כג ועתה מת, למה זה אני צם--האוכל להשיבו, עוד:  אני הלך אליו, והוא לא-ישוב אלי.  ב יב,כד וינחם דוד, את בת-שבע אשתו, ויבא אליה, וישכב עמה; ותלד בן, ויקרא ותקרא את-שמו שלמה, ויהוה, אהבו.  ב יב,כה וישלח, ביד נתן הנביא, ויקרא את-שמו, ידידיה--בעבור, יהוה.  

ב יב,כו וילחם יואב, ברבת בני עמון; וילכד, את-עיר המלוכה.  ב יב,כז וישלח יואב מלאכים, אל-דוד; ויאמר נלחמתי ברבה, גם-לכדתי את-עיר המים.  ב יב,כח ועתה, אסף את-יתר העם, וחנה על-העיר, ולכדה:  פן-אלכד אני את-העיר, ונקרא שמי עליה.  ב יב,כט ויאסף דוד את-כל-העם, וילך רבתה; וילחם בה, וילכדה.  ב יב,ל ויקח את-עטרת-מלכם מעל ראשו ומשקלה ככר זהב, ואבן יקרה, ותהי, על-ראש דוד; ושלל העיר הוציא, הרבה מאד.  ב יב,לא ואת-העם אשר-בה הוציא, וישם במגרה ובחרצי הברזל ובמגזרת הברזל והעביר אותם במלכן במלבן, וכן יעשה, לכל ערי בני-עמון; וישב דוד וכל-העם, ירושלם.  

ב יג,א ויהי אחרי-כן, ולאבשלום בן-דוד אחות יפה--ושמה תמר; ויאהבה, אמנון בן-דוד.  ב יג,ב ויצר לאמנון להתחלות, בעבור תמר אחתו--כי בתולה, היא; ויפלא בעיני אמנון, לעשות לה מאומה.  ב יג,ג ולאמנון רע, ושמו יונדב, בן-שמעה, אחי דוד; ויונדב, איש חכם מאד.  ב יג,ד ויאמר לו, מדוע אתה ככה דל בן-המלך בבקר בבקר--הלוא, תגיד לי; ויאמר לו, אמנון, את-תמר אחות אבשלם אחי, אני אהב.  ב יג,ה ויאמר לו יהונדב, שכב על-משכבך והתחל; ובא אביך לראותך, ואמרת אליו תבא נא תמר אחותי ותברני לחם ועשתה לעיני את-הבריה, למען אשר אראה, ואכלתי מידה.  ב יג,ו וישכב אמנון, ויתחל; ויבא המלך לראותו, ויאמר אמנון אל-המלך תבוא-נא תמר אחתי ותלבב לעיני שתי לבבות, ואברה, מידה.  ב יג,ז וישלח דוד אל-תמר, הביתה לאמר:  לכי נא, בית אמנון אחיך, ועשי-לו, הבריה.  ב יג,ח ותלך תמר, בית אמנון אחיה--והוא שכב; ותקח את-הבצק ותלוש ותלש ותלבב לעיניו, ותבשל את-הלבבות.  ב יג,ט ותקח את-המשרת ותצק לפניו, וימאן לאכול; ויאמר אמנון, הוציאו כל-איש מעלי, ויצאו כל-איש, מעליו.  ב יג,י ויאמר אמנון אל-תמר, הביאי הבריה החדר, ואברה, מידך; ותקח תמר, את-הלבבות אשר עשתה, ותבא לאמנון אחיה, החדרה.  ב יג,יא ותגש אליו, לאכל; ויחזק-בה ויאמר לה, בואי שכבי עמי אחותי.  ב יג,יב ותאמר לו, אל-אחי אל-תענני--כי לא-יעשה כן, בישראל:  אל-תעשה, את-הנבלה הזאת.  ב יג,יג ואני, אנה אוליך את-חרפתי, ואתה תהיה כאחד הנבלים, בישראל; ועתה דבר-נא אל-המלך, כי לא ימנעני ממך.  ב יג,יד ולא אבה, לשמע בקולה; ויחזק ממנה ויענה, וישכב אתה.  ב יג,טו וישנאה אמנון, שנאה גדולה מאד--כי גדולה השנאה אשר שנאה, מאהבה אשר אהבה; ויאמר-לה אמנון, קומי לכי.  ב יג,טז ותאמר לו, אל-אודת הרעה הגדולה הזאת, מאחרת אשר-עשית עמי, לשלחני; ולא אבה, לשמע לה.  ב יג,יז ויקרא, את-נערו משרתו, ויאמר, שלחו-נא את-זאת מעלי החוצה; ונעל הדלת, אחריה.  ב יג,יח ועליה כתנת פסים, כי כן תלבשן בנות-המלך הבתולת מעילים; ויצא אותה משרתו החוץ, ונעל הדלת אחריה.  ב יג,יט ותקח תמר אפר על-ראשה, וכתנת הפסים אשר עליה קרעה; ותשם ידה על-ראשה, ותלך הלוך וזעקה.  ב יג,כ ויאמר אליה אבשלום אחיה, האמינון אחיך היה עמך, ועתה אחותי החרישי אחיך הוא, אל-תשיתי את-לבך לדבר הזה; ותשב תמר ושממה, בית אבשלום אחיה.  ב יג,כא והמלך דוד--שמע, את כל-הדברים האלה; ויחר לו, מאד.  ב יג,כב ולא-דבר אבשלום עם-אמנון, למרע ועד-טוב:  כי-שנא אבשלום, את-אמנון, על-דבר אשר ענה, את תמר אחתו.  

ב יג,כג ויהי, לשנתים ימים, ויהיו גזזים לאבשלום, בבעל חצור אשר עם-אפרים; ויקרא אבשלום, לכל-בני המלך.  ב יג,כד ויבא אבשלום, אל-המלך, ויאמר, הנה-נא גזזים לעבדך; ילך-נא המלך ועבדיו, עם-עבדך.  ב יג,כה ויאמר המלך אל-אבשלום, אל-בני אל-נא נלך כלנו, ולא נכבד, עליך; ויפרץ-בו ולא-אבה ללכת, ויברכהו.  ב יג,כו ויאמר, אבשלום, ולא, ילך-נא אתנו אמנון אחי; ויאמר לו המלך, למה ילך עמך.  ב יג,כז ויפרץ-בו, אבשלום; וישלח אתו את-אמנון, ואת כל-בני המלך.  

ב יג,כח ויצו אבשלום את-נעריו לאמר, ראו נא כטוב לב-אמנון ביין ואמרתי אליכם הכו את-אמנון והמתם אתו--אל-תיראו:  הלוא, כי אנכי צויתי אתכם--חזקו, והיו לבני-חיל.  ב יג,כט ויעשו נערי אבשלום, לאמנון, כאשר צוה, אבשלום; ויקמו כל-בני המלך, וירכבו איש על-פרדו--וינסו.  ב יג,ל ויהי, המה בדרך, והשמעה באה, אל-דוד לאמר:  הכה אבשלום את-כל-בני המלך, ולא-נותר מהם אחד.  

ב יג,לא ויקם המלך ויקרע את-בגדיו, וישכב ארצה; וכל-עבדיו נצבים, קרעי בגדים.  

ב יג,לב ויען יונדב בן-שמעה אחי-דוד ויאמר, אל-יאמר אדני את כל-הנערים בני-המלך המיתו--כי-אמנון לבדו, מת:  כי-על-פי אבשלום, היתה שומה, מיום ענתו, את תמר אחתו.  ב יג,לג ועתה אל-ישם אדני המלך אל-לבו, דבר לאמר, כל-בני המלך, מתו:  כי-אם    אמנון לבדו, מת.  

ב יג,לד ויברח, אבשלום; וישא הנער הצפה, את-עינו, וירא והנה עם-רב הלכים מדרך אחריו, מצד ההר.  ב יג,לה ויאמר יונדב אל-המלך, הנה בני-המלך באו:  כדבר עבדך, כן היה.  ב יג,לו ויהי ככלתו לדבר, והנה בני-המלך באו, וישאו קולם, ויבכו; וגם-המלך, וכל-עבדיו, בכו, בכי גדול מאד.  ב יג,לז ואבשלום ברח, וילך אל-תלמי בן-עמיחור עמיהוד מלך גשור; ויתאבל על-בנו, כל-הימים.  ב יג,לח ואבשלום ברח, וילך גשור; ויהי-שם, שלש שנים.  ב יג,לט ותכל דוד המלך, לצאת אל-אבשלום:  כי-נחם על-אמנון, כי-מת.  

ב יד,א וידע, יואב בן-צריה:  כי-לב המלך, על-אבשלום.  ב יד,ב וישלח יואב תקועה, ויקח משם אשה חכמה; ויאמר אליה התאבלי-נא ולבשי-נא בגדי-אבל, ואל-תסוכי שמן, והיית, כאשה זה ימים רבים מתאבלת על-מת.  ב יד,ג ובאת, אל-המלך, ודברת אליו, כדבר הזה; וישם יואב את-הדברים, בפיה.  ב יד,ד ותאמר האשה התקעית, אל-המלך, ותפל על-אפיה ארצה, ותשתחו; ותאמר, הושעה המלך.  

ב יד,ה ויאמר-לה המלך, מה-לך; ותאמר, אבל אשה-אלמנה אני--וימת אישי.  ב יד,ו ולשפחתך, שני בנים, וינצו שניהם בשדה, ואין מציל ביניהם; ויכו האחד את-האחד, וימת אתו.  ב יד,ז והנה קמה כל-המשפחה על-שפחתך, ויאמרו תני את-מכה אחיו ונמתהו בנפש אחיו אשר הרג, ונשמידה, גם את-היורש; וכבו, את-גחלתי אשר נשארה, לבלתי שום- שים- לאישי שם ושארית, על-פני האדמה.  

ב יד,ח ויאמר המלך אל-האשה, לכי לביתך; ואני, אצוה עליך.  ב יד,ט ותאמר האשה התקועית, אל-המלך, עלי אדני המלך העון, ועל-בית אבי; והמלך וכסאו, נקי.  

ב יד,י ויאמר, המלך:  המדבר אליך והבאתו אלי, ולא-יסיף עוד לגעת בך.  ב יד,יא ותאמר יזכר-נא המלך את-יהוה אלהיך, מהרבית מהרבת גאל הדם לשחת, ולא ישמידו, את-בני; ויאמר, חי-יהוה, אם-יפל משערת בנך, ארצה.  ב יד,יב ותאמר, האשה, תדבר-נא שפחתך אל-אדני המלך, דבר; ויאמר, דברי.  

ב יד,יג ותאמר, האשה, ולמה חשבתה כזאת, על-עם אלהים; ומדבר המלך הדבר הזה, כאשם, לבלתי השיב המלך, את-נדחו.  ב יד,יד כי-מות נמות--וכמים הנגרים ארצה, אשר לא יאספו; ולא-ישא אלהים, נפש, וחשב מחשבות, לבלתי ידח ממנו נדח.  ב יד,טו ועתה אשר-באתי לדבר אל-המלך אדני, את-הדבר הזה--כי יראני, העם; ותאמר שפחתך אדברה-נא אל-המלך, אולי יעשה המלך את-דבר אמתו.  ב יד,טז כי ישמע המלך, להציל את-אמתו מכף האיש, להשמיד אתי ואת-בני יחד, מנחלת אלהים.  ב יד,יז ותאמר, שפחתך, יהיה-נא דבר-אדני המלך, למנחה:  כי כמלאך האלהים, כן אדני המלך לשמע הטוב והרע, ויהוה אלהיך, יהי עמך.  

ב יד,יח ויען המלך, ויאמר אל-האשה, אל-נא תכחדי ממני דבר, אשר אנכי שאל אתך; ותאמר, האשה, ידבר-נא, אדני המלך.  ב יד,יט ויאמר המלך, היד יואב אתך בכל-זאת; ותען האשה ותאמר חי-נפשך אדני המלך אם-אש להמין ולהשמיל, מכל אשר-דבר אדני המלך--כי-עבדך יואב הוא צוני, והוא שם בפי שפחתך את כל-הדברים האלה.  ב יד,כ לבעבור סבב את-פני הדבר, עשה עבדך יואב את-הדבר הזה; ואדני חכם, כחכמת מלאך האלהים, לדעת, את-כל-אשר בארץ.  

ב יד,כא ויאמר המלך אל-יואב, הנה-נא עשיתי את-הדבר הזה; ולך השב את-הנער, את-אבשלום.  ב יד,כב ויפל יואב אל-פניו ארצה וישתחו, ויברך את-המלך; ויאמר יואב היום ידע עבדך כי-מצאתי חן בעיניך, אדני המלך, אשר-עשה המלך, את-דבר עבדו עבדך.  ב יד,כג ויקם יואב, וילך גשורה; ויבא את-אבשלום, ירושלם.  

ב יד,כד ויאמר המלך יסב אל-ביתו, ופני לא יראה; ויסב אבשלום אל-ביתו, ופני המלך לא ראה.  

ב יד,כה וכאבשלום, לא-היה איש-יפה בכל-ישראל--להלל מאד:  מכף רגלו ועד קדקדו, לא-היה בו מום.  ב יד,כו ובגלחו, את-ראשו, והיה מקץ ימים לימים אשר יגלח, כי-כבד עליו וגלחו; ושקל את-שער ראשו, מאתים שקלים באבן המלך.  ב יד,כז ויולדו לאבשלום שלושה בנים, ובת אחת ושמה תמר; היא היתה, אשה יפת מראה.  

ב יד,כח וישב אבשלום בירושלם, שנתים ימים; ופני המלך, לא ראה.  ב יד,כט וישלח אבשלום אל-יואב, לשלח אתו אל-המלך, ולא אבה, לבוא אליו; וישלח עוד שנית, ולא אבה לבוא.  ב יד,ל ויאמר אל-עבדיו ראו חלקת יואב אל-ידי, ולו-שם שערים--לכו, והוצתיה והציתוה באש; ויצתו עבדי אבשלום, את-החלקה--באש.  

ב יד,לא ויקם יואב, ויבא אל-אבשלום הביתה; ויאמר אליו, למה הציתו עבדיך את-החלקה אשר-לי באש.  ב יד,לב ויאמר אבשלום אל-יואב הנה שלחתי אליך לאמר בא הנה ואשלחה אתך אל-המלך לאמר, למה באתי מגשור--טוב לי, עד אני-שם; ועתה, אראה פני המלך, ואם-יש-בי עון, והמתני.  ב יד,לג ויבא יואב אל-המלך, ויגד-לו, ויקרא אל-אבשלום ויבא אל-המלך, וישתחו לו על-אפיו ארצה לפני המלך; וישק המלך, לאבשלום.  

ב טו,א ויהי, מאחרי כן, ויעש לו אבשלום, מרכבה וססים; וחמשים איש, רצים לפניו.  ב טו,ב והשכים, אבשלום, ועמד, על-יד דרך השער; ויהי כל-האיש אשר-יהיה-לו-ריב לבוא אל-המלך למשפט, ויקרא אבשלום אליו ויאמר אי-מזה עיר אתה, ויאמר, מאחד שבטי-ישראל עבדך.  ב טו,ג ויאמר אליו אבשלום, ראה דבריך טובים ונכחים; ושמע אין-לך, מאת המלך.  ב טו,ד ויאמר, אבשלום, מי-ישמני שפט, בארץ; ועלי, יבוא כל-איש אשר-יהיה-לו-ריב ומשפט--והצדקתיו.  ב טו,ה והיה, בקרב-איש, להשתחות, לו; ושלח את-ידו והחזיק לו, ונשק לו.  ב טו,ו ויעש אבשלום כדבר הזה, לכל-ישראל, אשר-יבאו למשפט, אל-המלך; ויגנב, אבשלום, את-לב, אנשי ישראל.  

ב טו,ז ויהי, מקץ ארבעים שנה; ויאמר אבשלום, אל-המלך, אלכה נא ואשלם את-נדרי אשר-נדרתי ליהוה, בחברון.  ב טו,ח כי-נדר נדר עבדך, בשבתי בגשור בארם לאמר:  אם-ישיב ישוב ישיבני יהוה ירושלם, ועבדתי את-יהוה.  ב טו,ט ויאמר-לו המלך, לך בשלום; ויקם, וילך חברונה.  

ב טו,י וישלח אבשלום מרגלים, בכל-שבטי ישראל לאמר:  כשמעכם, את-קול השפר, ואמרתם, מלך אבשלום בחברון.  ב טו,יא ואת-אבשלום, הלכו מאתים איש מירושלם, קראים, והלכים לתמם; ולא ידעו, כל-דבר.  ב טו,יב וישלח אבשלום את-אחיתפל הגילני יועץ דוד, מעירו מגלה, בזבחו, את-הזבחים; ויהי הקשר אמץ, והעם הולך ורב את-אבשלום.  ב טו,יג ויבא, המגיד, אל-דוד, לאמר:  היה לב-איש ישראל, אחרי אבשלום.  ב טו,יד ויאמר דוד לכל-עבדיו אשר-אתו בירושלם, קומו ונברחה--כי לא-תהיה-לנו פליטה, מפני אבשלם; מהרו ללכת, פן-ימהר והשגנו והדיח עלינו את-הרעה, והכה העיר, לפי-חרב.  ב טו,טו ויאמרו עבדי-המלך, אל-המלך:  ככל אשר-יבחר אדני המלך, הנה עבדיך.  ב טו,טז ויצא המלך וכל-ביתו, ברגליו; ויעזב המלך, את עשר נשים פלגשים--לשמר הבית.  ב טו,יז ויצא המלך וכל-העם, ברגליו; ויעמדו, בית המרחק.  ב טו,יח וכל-עבדיו עברים על-ידו, וכל-הכרתי וכל-הפלתי; וכל-הגתים שש-מאות איש, אשר-באו ברגלו מגת, עברים, על-פני המלך.  

ב טו,יט ויאמר המלך אל-אתי הגתי, למה תלך גם-אתה אתנו; שוב ושב עם-המלך כי-נכרי אתה, וגם-גלה אתה למקומך.  ב טו,כ תמול בואך, והיום אנועך אניעך עמנו ללכת, ואני הולך, על אשר-אני הולך; שוב והשב את-אחיך עמך, חסד ואמת.  ב טו,כא ויען אתי את-המלך, ויאמר:  חי-יהוה, וחי אדני המלך, כי אם    במקום אשר יהיה-שם אדני המלך אם-למות אם-לחיים, כי-שם יהיה עבדך.  ב טו,כב ויאמר דוד אל-אתי, לך ועבר; ויעבר אתי הגתי, וכל-אנשיו, וכל-הטף, אשר אתו.  ב טו,כג וכל-הארץ, בוכים קול גדול, וכל-העם, עברים; והמלך, עבר בנחל קדרון, וכל-העם עברים, על-פני-דרך את-המדבר.  ב טו,כד והנה גם-צדוק וכל-הלוים אתו, נשאים את-ארון ברית האלהים, ויצקו את-ארון האלהים, ויעל אביתר--עד-תם כל-העם, לעבור מן-העיר.  

ב טו,כה ויאמר המלך לצדוק, השב את-ארון האלהים העיר:  אם-אמצא חן, בעיני יהוה--והשבני, והראני אתו ואת-נוהו.  ב טו,כו ואם כה יאמר, לא חפצתי בך:  הנני--יעשה-לי, כאשר טוב בעיניו.  

ב טו,כז ויאמר המלך, אל-צדוק הכהן, הרואה אתה, שבה העיר בשלום; ואחימעץ בנך ויהונתן בן-אביתר, שני בניכם--אתכם.  ב טו,כח ראו אנכי מתמהמה, בעברות בערבות המדבר--עד בוא דבר מעמכם, להגיד לי.  ב טו,כט וישב צדוק ואביתר את-ארון האלהים, ירושלם; וישבו, שם.  ב טו,ל ודוד עלה במעלה הזיתים עלה ובוכה, וראש לו חפוי, והוא, הלך יחף; וכל-העם אשר-אתו, חפו איש ראשו, ועלו עלה, ובכה.  ב טו,לא ודוד הגיד לאמר, אחיתפל בקשרים עם-אבשלום; ויאמר דוד, סכל-נא את-עצת אחיתפל יהוה.  ב טו,לב ויהי דוד בא עד-הראש, אשר-ישתחוה שם לאלהים; והנה לקראתו, חושי הארכי, קרוע כתנתו, ואדמה על-ראשו.  ב טו,לג ויאמר לו, דוד:  אם עברת אתי, והית עלי למשא.  ב טו,לד ואם-העיר תשוב, ואמרת לאבשלום עבדך אני המלך אהיה--עבד אביך ואני מאז, ועתה ואני עבדך; והפרתה לי, את עצת אחיתפל.  ב טו,לה והלוא עמך שם, צדוק ואביתר הכהנים; והיה, כל-הדבר אשר תשמע מבית המלך--תגיד, לצדוק ולאביתר הכהנים.  ב טו,לו הנה-שם עמם, שני בניהם--אחימעץ לצדוק, ויהונתן לאביתר; ושלחתם בידם אלי, כל-דבר אשר תשמעו.  ב טו,לז ויבא חושי רעה דוד, העיר; ואבשלום, יבוא ירושלם.  

ב טז,א ודוד, עבר מעט מהראש, והנה ציבא נער מפיבשת, לקראתו; וצמד חמרים חבשים, ועליהם מאתים לחם ומאה צמוקים ומאה קיץ--ונבל יין.  ב טז,ב ויאמר המלך אל-ציבא, מה-אלה לך; ויאמר ציבא החמורים לבית-המלך לרכב, ולהלחם והלחם והקיץ לאכול הנערים, והיין, לשתות היעף במדבר.  ב טז,ג ויאמר המלך, ואיה בן-אדניך; ויאמר ציבא אל-המלך, הנה יושב בירושלם--כי אמר, היום ישיבו לי בית ישראל את ממלכות אבי.  ב טז,ד ויאמר המלך, לצבא, הנה לך, כל אשר למפיבשת; ויאמר ציבא השתחויתי, אמצא-חן בעיניך אדני המלך.  ב טז,ה ובא המלך דוד, עד-בחורים; והנה משם איש יוצא ממשפחת בית-שאול, ושמו שמעי בן-גרא, יצא יצוא, ומקלל.  ב טז,ו ויסקל באבנים את-דוד, ואת-כל-עבדי המלך דוד; וכל-העם, וכל-הגברים, מימינו, ומשמאלו.  ב טז,ז וכה-אמר שמעי, בקללו; צא צא איש הדמים, ואיש הבליעל.  ב טז,ח השיב עליך יהוה כל דמי בית-שאול, אשר מלכת תחתו, ויתן יהוה את-המלוכה, ביד אבשלום בנך; והנך, ברעתך, כי איש דמים, אתה.  ב טז,ט ויאמר אבישי בן-צרויה, אל-המלך, למה יקלל הכלב המת הזה, את-אדני המלך; אעברה-נא, ואסירה את-ראשו.  

ב טז,י ויאמר המלך, מה-לי ולכם בני צריה; כי כה יקלל, וכי כי יהוה אמר לו קלל את-דוד, ומי יאמר, מדוע עשיתה כן.  

ב טז,יא ויאמר דוד אל-אבישי ואל-כל-עבדיו, הנה בני אשר-יצא ממעי מבקש את-נפשי; ואף כי-עתה בן-הימיני, הנחו לו ויקלל--כי אמר-לו, יהוה.  ב טז,יב אולי יראה יהוה, בעוני בעיני; והשיב יהוה לי טובה, תחת קללתו היום הזה.  ב טז,יג וילך דוד ואנשיו, בדרך;    ושמעי הלך בצלע ההר לעמתו, הלוך ויקלל, ויסקל באבנים לעמתו, ועפר בעפר.  

ב טז,יד ויבא המלך וכל-העם אשר-אתו, עיפים; וינפש, שם.  ב טז,טו ואבשלום, וכל-העם איש ישראל, באו, ירושלם; ואחיתפל, אתו.  ב טז,טז ויהי, כאשר-בא חושי הארכי רעה דוד--אל-אבשלום; ויאמר חושי אל-אבשלום, יחי המלך יחי המלך.  ב טז,יז ויאמר אבשלום אל-חושי, זה חסדך את-רעך; למה לא-הלכת, את-רעך.  ב טז,יח ויאמר חושי, אל-אבשלם, לא, כי אשר בחר יהוה והעם הזה וכל-איש ישראל--לא לו אהיה, ואתו אשב.  ב טז,יט והשנית, למי אני אעבד--הלוא, לפני בנו:  כאשר עבדתי לפני אביך, כן אהיה לפניך.  

ב טז,כ ויאמר אבשלום, אל-אחיתפל:  הבו לכם עצה, מה-נעשה.  ב טז,כא ויאמר אחיתפל, אל-אבשלם, בוא אל-פלגשי אביך, אשר הניח לשמור הבית; ושמע כל-ישראל, כי-נבאשת את-אביך, וחזקו, ידי כל-אשר אתך.  ב טז,כב ויטו לאבשלום האהל, על-הגג; ויבא אבשלום אל-פלגשי אביו, לעיני כל-ישראל.  ב טז,כג ועצת אחיתפל, אשר יעץ בימים ההם, כאשר ישאל-   איש, בדבר האלהים; כן כל-עצת אחיתפל, גם-לדוד גם לאבשלם.  

ב יז,א ויאמר אחיתפל, אל-אבשלום:  אבחרה נא, שנים-עשר אלף איש, ואקומה וארדפה אחרי-דוד, הלילה.  ב יז,ב ואבוא עליו, והוא יגע ורפה ידים, והחרדתי אתו, ונס כל-העם אשר-אתו; והכיתי את-המלך, לבדו.  ב יז,ג ואשיבה כל-העם, אליך:  כשוב הכל--האיש אשר אתה מבקש, כל-העם יהיה שלום.  ב יז,ד ויישר הדבר, בעיני אבשלם, ובעיני, כל-זקני ישראל.  

ב יז,ה ויאמר, אבשלום, קרא נא, גם לחושי הארכי; ונשמעה מה-בפיו, גם-הוא.  ב יז,ו ויבא חושי, אל-אבשלום, ויאמר אבשלום אליו לאמר כדבר הזה דבר אחיתפל, הנעשה את-דברו; אם-אין, אתה דבר.  

ב יז,ז ויאמר חושי, אל-אבשלום:  לא-טובה העצה אשר-יעץ אחיתפל, בפעם הזאת.  ב יז,ח ויאמר חושי, אתה ידעת את-אביך ואת-אנשיו כי גברים המה ומרי נפש המה, כדב שכול, בשדה; ואביך איש מלחמה, ולא ילין את-העם.  ב יז,ט הנה עתה הוא-נחבא באחת הפחתים, או באחד המקומת; והיה, כנפל בהם בתחלה, ושמע השמע ואמר, היתה מגפה בעם אשר אחרי אבשלם.  ב יז,י והוא גם-בן-חיל, אשר לבו כלב האריה--המס ימס:  כי-ידע כל-ישראל כי-גבור אביך, ובני-חיל אשר אתו.  ב יז,יא כי יעצתי, האסף יאסף עליך כל-ישראל מדן ועד-באר שבע, כחול אשר-על-הים, לרב; ופניך הלכים, בקרב.  ב יז,יב ובאנו אליו, באחת באחד המקומת אשר נמצא שם, ונחנו עליו, כאשר יפל הטל על-האדמה; ולא-נותר בו ובכל-האנשים אשר-אתו, גם-אחד.  ב יז,יג ואם-אל-עיר, יאסף--והשיאו כל-ישראל אל-העיר ההיא, חבלים; וסחבנו אתו עד-הנחל, עד אשר-לא-נמצא שם גם-צרור.  

ב יז,יד ויאמר אבשלום, וכל-איש ישראל, טובה עצת חושי הארכי, מעצת אחיתפל;    ויהוה צוה, להפר את-עצת אחיתפל הטובה, לבעבור הביא יהוה אל-אבשלום, את-הרעה.  

ב יז,טו ויאמר חושי, אל-צדוק ואל-אביתר הכהנים, כזאת וכזאת יעץ אחיתפל את-אבשלם, ואת זקני ישראל; וכזאת וכזאת, יעצתי אני.  ב יז,טז ועתה שלחו מהרה והגידו לדוד לאמר, אל-תלן הלילה בערבות המדבר, וגם, עבור תעבור--פן יבלע למלך, ולכל-העם אשר אתו.  ב יז,יז ויהונתן ואחימעץ עמדים בעין-רגל, והלכה השפחה והגידה להם, והם ילכו, והגידו למלך דוד:  כי לא יוכלו להראות, לבוא העירה.  ב יז,יח וירא אתם נער, ויגד לאבשלם; וילכו שניהם מהרה ויבאו אל-בית-איש בבחורים, ולו באר בחצרו--וירדו שם.  ב יז,יט ותקח האשה, ותפרש את-המסך על-פני הבאר, ותשטח עליו, הרפות; ולא נודע, דבר.  ב יז,כ ויבאו עבדי אבשלום אל-האשה הביתה, ויאמרו איה אחימעץ ויהונתן, ותאמר להם האשה, עברו מיכל המים; ויבקשו ולא מצאו, וישבו ירושלם.  

ב יז,כא ויהי אחרי לכתם, ויעלו מהבאר, וילכו, ויגדו למלך דוד; ויאמרו אל-דוד, קומו ועברו מהרה את-המים--כי-ככה יעץ עליכם, אחיתפל.  ב יז,כב ויקם דוד, וכל-העם אשר אתו, ויעברו, את-הירדן:  עד-אור הבקר, עד-אחד לא נעדר, אשר לא-עבר, את-הירדן.  ב יז,כג ואחיתפל ראה, כי לא נעשתה עצתו, ויחבש את-החמור ויקם וילך אל-ביתו אל-עירו, ויצו אל-ביתו ויחנק; וימת, ויקבר בקבר אביו.  

ב יז,כד ודוד, בא מחנימה; ואבשלם, עבר את-הירדן--הוא, וכל-איש ישראל עמו.  ב יז,כה ואת-עמשא, שם אבשלם תחת יואב--על-הצבא; ועמשא בן-איש, ושמו יתרא הישראלי, אשר-בא אל-אביגל בת-נחש, אחות צרויה אם יואב.  ב יז,כו ויחן ישראל ואבשלם, ארץ הגלעד.  

ב יז,כז ויהי, כבוא דוד מחנימה; ושבי בן-נחש מרבת בני-עמון, ומכיר בן-עמיאל מלא דבר, וברזלי הגלעדי, מרגלים.  ב יז,כח משכב וספות וכלי יוצר, וחטים ושערים וקמח וקלי, ופול ועדשים, וקלי.  ב יז,כט ודבש וחמאה, וצאן ושפות בקר, הגישו לדוד ולעם אשר-אתו, לאכול:  כי אמרו--העם רעב ועיף וצמא, במדבר.  

ב יח,א ויפקד דוד, את-העם אשר אתו; וישם עליהם, שרי אלפים ושרי מאות.  ב יח,ב וישלח דוד את-העם, השלשית ביד-יואב והשלשית ביד אבישי בן-צרויה אחי יואב, והשלשת, ביד אתי הגתי;    ויאמר המלך אל-העם, יצא אצא גם-אני עמכם.  ב יח,ג ויאמר העם לא תצא, כי אם-נס ננוס לא-ישימו אלינו לב ואם-ימתו חצינו לא-ישימו אלינו לב--כי-עתה כמנו, עשרה אלפים; ועתה טוב, כי-תהיה-לנו מעיר לעזיר לעזור.  

ב יח,ד ויאמר אליהם המלך, אשר-ייטב בעיניכם אעשה; ויעמד המלך, אל-יד השער, וכל-העם יצאו, למאות ולאלפים.  ב יח,ה ויצו המלך את-יואב ואת-אבישי ואת-אתי, לאמר, לאט-לי, לנער לאבשלום; וכל-העם שמעו, בצות המלך את-כל-השרים--על-דבר אבשלום.  ב יח,ו ויצא העם השדה, לקראת ישראל; ותהי המלחמה, ביער אפרים.  ב יח,ז וינגפו שם עם ישראל, לפני עבדי דוד; ותהי-שם המגפה גדולה, ביום ההוא--עשרים אלף.  ב יח,ח ותהי-שם המלחמה נפצות נפוצת, על-פני כל-הארץ; וירב היער לאכל בעם, מאשר אכלה החרב ביום ההוא.  ב יח,ט ויקרא, אבשלום, לפני, עבדי דוד; ואבשלום רכב על-הפרד, ויבא הפרד תחת שובך האלה הגדולה ויחזק ראשו באלה ויתן בין השמים ובין הארץ, והפרד אשר-תחתיו, עבר.  ב יח,י וירא איש אחד, ויגד ליואב; ויאמר, הנה ראיתי את-אבשלם, תלוי, באלה.  ב יח,יא ויאמר יואב, לאיש המגיד לו, והנה ראית, ומדוע לא-הכיתו שם ארצה; ועלי, לתת לך עשרה כסף, וחגרה, אחת.  ב יח,יב ויאמר האיש, אל-יואב, ולא ולוא אנכי שקל על-כפי אלף כסף, לא-אשלח ידי אל-בן-המלך:  כי באזנינו צוה המלך, אתך ואת-אבישי ואת-אתי לאמר, שמרו-מי, בנער באבשלום.  ב יח,יג או-עשיתי בנפשו בנפשי שקר, וכל-דבר לא-יכחד מן-המלך; ואתה, תתיצב מנגד.  ב יח,יד ויאמר יואב, לא-כן אחילה לפניך; ויקח שלשה שבטים בכפו, ויתקעם בלב אבשלום--עודנו חי, בלב האלה.  ב יח,טו ויסבו עשרה נערים, נשאי כלי יואב; ויכו את-אבשלום, וימתהו.  ב יח,טז ויתקע יואב, בשפר, וישב העם, מרדף אחרי ישראל:  כי-חשך יואב, את-העם.  ב יח,יז ויקחו את-אבשלום, וישלכו אתו ביער אל-הפחת הגדול, ויצבו עליו גל-אבנים, גדול מאד; וכל-ישראל--נסו, איש לאהלו.  ב יח,יח ואבשלם לקח, ויצב-לו בחיו את-מצבת אשר בעמק-המלך--כי אמר אין-לי בן, בעבור הזכיר שמי; ויקרא למצבת, על-שמו, ויקרא לה יד אבשלום, עד היום הזה.  

ב יח,יט ואחימעץ בן-צדוק, אמר, ארוצה נא, ואבשרה את-המלך:  כי-שפטו יהוה, מיד איביו.  ב יח,כ ויאמר לו יואב, לא איש בשרה אתה היום הזה, ובשרת, ביום אחר; והיום הזה לא תבשר, כי-על-   כן בן-המלך מת.  ב יח,כא ויאמר יואב לכושי, לך הגד למלך אשר ראיתה; וישתחו כושי ליואב, וירץ.  ב יח,כב ויסף עוד אחימעץ בן-צדוק, ויאמר אל-יואב, ויהי מה, ארצה-נא גם-אני אחרי הכושי; ויאמר יואב, למה-זה אתה רץ בני, ולכה, אין-בשורה מצאת.  ב יח,כג ויהי-מה ארוץ, ויאמר לו רוץ; וירץ אחימעץ דרך הככר, ויעבר את-הכושי.  ב יח,כד ודוד יושב, בין-שני השערים; וילך הצפה אל-גג השער, אל-החומה, וישא את-עיניו וירא, והנה-איש רץ לבדו.  ב יח,כה ויקרא הצפה, ויגד למלך, ויאמר המלך, אם-לבדו בשורה בפיו; וילך הלוך, וקרב.  ב יח,כו וירא הצפה, איש-אחר רץ, ויקרא הצפה אל-השער, ויאמר הנה-איש רץ לבדו; ויאמר המלך, גם-זה מבשר.  ב יח,כז ויאמר, הצפה, אני ראה את-מרוצת הראשון, כמרצת אחימעץ בן-צדוק; ויאמר המלך איש-טוב זה, ואל-בשורה טובה יבוא.  ב יח,כח ויקרא אחימעץ, ויאמר אל-המלך שלום, וישתחו למלך לאפיו, ארצה;    ויאמר, ברוך יהוה אלהיך, אשר סגר את-האנשים, אשר-נשאו את-ידם באדני המלך.  

ב יח,כט ויאמר המלך, שלום לנער לאבשלום; ויאמר אחימעץ ראיתי ההמון הגדול לשלח את-עבד המלך יואב, ואת-עבדך, ולא ידעתי, מה.  ב יח,ל ויאמר המלך, סב התיצב כה; ויסב, ויעמד.  ב יח,לא והנה הכושי, בא; ויאמר הכושי, יתבשר אדני המלך--כי-שפטך יהוה היום, מיד כל-הקמים עליך.  

ב יח,לב ויאמר המלך אל-הכושי, השלום לנער לאבשלום; ויאמר הכושי, יהיו כנער איבי אדני המלך, וכל אשר-קמו עליך, לרעה.  

ב יט,א וירגז המלך, ויעל על-עלית השער--ויבך; וכה אמר בלכתו, בני אבשלום בני בני אבשלום, מי-יתן מותי אני תחתיך, אבשלום בני בני.  ב יט,ב ויגד, ליואב:  הנה המלך בכה ויתאבל, על-אבשלום.  ב יט,ג ותהי התשעה ביום ההוא, לאבל--לכל-העם:  כי-שמע העם, ביום ההוא לאמר, נעצב המלך, על-בנו.  ב יט,ד ויתגנב העם ביום ההוא, לבוא העיר:  כאשר יתגנב, העם הנכלמים--בנוסם, במלחמה.  ב יט,ה והמלך לאט את-פניו, ויזעק המלך קול גדול:  בני, אבשלום, אבשלום, בני בני.  

ב יט,ו ויבא יואב אל-המלך, הבית; ויאמר הבשת היום את-פני כל-עבדיך, הממלטים את-נפשך היום, ואת נפש בניך ובנתיך, ונפש נשיך ונפש פלגשיך.  ב יט,ז לאהבה, את-שנאיך, ולשנא, את-אהביך:  כי הגדת היום, כי אין לך שרים ועבדים--כי ידעתי היום כי לא לוא אבשלום חי וכלנו היום מתים, כי-אז ישר בעיניך.  ב יט,ח ועתה קום צא, ודבר על-לב עבדיך:    כי ביהוה נשבעתי כי-אינך יוצא, אם-ילין איש אתך הלילה, ורעה לך זאת מכל-הרעה אשר-באה עליך, מנעריך עד-עתה.  

ב יט,ט ויקם המלך, וישב בשער; ולכל-העם הגידו לאמר, הנה המלך יושב בשער, ויבא כל-העם לפני המלך, וישראל נס איש לאהליו.  

ב יט,י ויהי כל-העם נדון, בכל-שבטי ישראל לאמר:  המלך הצילנו מכף איבינו, והוא מלטנו מכף פלשתים, ועתה ברח מן-הארץ, מעל אבשלום.  ב יט,יא ואבשלום אשר משחנו עלינו, מת במלחמה; ועתה, למה אתם מחרשים--להשיב את-המלך.  

ב יט,יב והמלך דוד, שלח אל-צדוק ואל-אביתר הכהנים לאמר, דברו אל-זקני יהודה לאמר, למה תהיו אחרנים להשיב את-המלך אל-ביתו; ודבר, כל-ישראל, בא אל-המלך, אל-ביתו.  ב יט,יג אחי אתם, עצמי ובשרי אתם; ולמה תהיו אחרנים, להשיב את-המלך.  ב יט,יד ולעמשא, תמרו, הלוא עצמי ובשרי, אתה; כה יעשה-לי אלהים, וכה יוסיף, אם-לא שר-צבא תהיה לפני כל-הימים, תחת יואב.  ב יט,טו ויט את-לבב כל-איש-יהודה, כאיש אחד; וישלחו, אל-המלך, שוב אתה, וכל-עבדיך.  ב יט,טז וישב המלך, ויבא עד-הירדן; ויהודה בא הגלגלה, ללכת לקראת המלך, להעביר את-המלך, את-הירדן.  ב יט,יז וימהר, שמעי בן-גרא בן-הימיני, אשר, מבחורים; וירד עם-איש יהודה, לקראת המלך דוד.  ב יט,יח ואלף איש עמו, מבנימן, וציבא נער בית שאול, וחמשת עשר בניו ועשרים עבדיו אתו; וצלחו הירדן, לפני המלך.  ב יט,יט ועברה העברה, לעביר את-בית המלך, ולעשות הטוב, בעינו; ושמעי בן-גרא, נפל לפני המלך, בעברו, בירדן.  ב יט,כ ויאמר אל-המלך, אל-יחשב-לי אדני עון, ואל-תזכר את אשר העוה עבדך, ביום אשר-יצא אדני-המלך מירושלם--לשום המלך, אל-לבו.  ב יט,כא כי ידע עבדך, כי אני חטאתי; והנה-באתי היום, ראשון לכל-בית יוסף, לרדת, לקראת אדני המלך.  

ב יט,כב ויען אבישי בן-צרויה, ויאמר, התחת זאת, לא יומת שמעי:  כי קלל, את-משיח יהוה.  

ב יט,כג ויאמר דוד, מה-לי ולכם בני צרויה--כי-תהיו-לי היום, לשטן; היום, יומת איש בישראל--כי הלוא ידעתי, כי היום אני-מלך על-ישראל.  ב יט,כד ויאמר המלך אל-שמעי, לא תמות; וישבע לו, המלך.  

ב יט,כה ומפבשת, בן-שאול, ירד, לקראת המלך; ולא-עשה רגליו ולא-עשה שפמו, ואת-בגדיו לא כבס, למן-היום לכת המלך, עד-היום אשר-בא בשלום.  ב יט,כו ויהי כי-בא ירושלם, לקראת המלך; ויאמר לו המלך, למה לא-הלכת עמי מפיבשת.  ב יט,כז ויאמר, אדני המלך עבדי רמני:  כי-אמר עבדך אחבשה-לי החמור וארכב עליה, ואלך את-המלך--כי פסח, עבדך.  ב יט,כח וירגל בעבדך, אל-אדני המלך; ואדני המלך כמלאך האלהים, ועשה הטוב בעיניך.  ב יט,כט כי לא היה כל-בית אבי, כי אם-אנשי-מות לאדני המלך, ותשת את-עבדך, באכלי שלחנך; ומה-יש-לי עוד צדקה, ולזעק עוד אל-המלך.  

ב יט,ל ויאמר לו המלך, למה תדבר עוד דבריך; אמרתי--אתה וציבא, תחלקו את-השדה.  ב יט,לא ויאמר מפיבשת אל-המלך, גם את-הכל יקח:  אחרי אשר-בא אדני המלך, בשלום--אל-ביתו.  

ב יט,לב וברזלי, הגלעדי, ירד, מרגלים; ויעבר את-המלך הירדן, לשלחו את-בירדן הירדן.  ב יט,לג וברזלי זקן מאד, בן-שמנים שנה; והוא-כלכל את-המלך בשיבתו במחנים, כי-איש גדול הוא מאד.  ב יט,לד ויאמר המלך, אל-ברזלי:  אתה עבר אתי, וכלכלתי אתך עמדי בירושלם.  ב יט,לה ויאמר ברזלי, אל-המלך:  כמה, ימי שני חיי, כי-אעלה את-המלך, ירושלם.  ב יט,לו בן-שמנים שנה אנכי היום האדע בין-טוב לרע, אם-יטעם עבדך את-אשר אכל ואת-אשר אשתה, אם-אשמע עוד, בקול שרים ושרות; ולמה יהיה עבדך עוד למשא, אל-אדני המלך.  ב יט,לז כמעט יעבר עבדך, את-הירדן--את-המלך; ולמה יגמלני המלך, הגמולה הזאת.  ב יט,לח ישב-נא עבדך ואמת בעירי, עם קבר אבי ואמי; והנה עבדך כמהם, יעבר עם-אדני המלך, ועשה-לו, את אשר-טוב בעיניך.  

ב יט,לט ויאמר המלך, אתי יעבר כמהם, ואני אעשה-לו, את-הטוב בעיניך; וכל אשר-תבחר עלי, אעשה-לך.  ב יט,מ ויעבר כל-העם את-הירדן, והמלך עבר; וישק המלך לברזלי ויברכהו, וישב למקמו.  

ב יט,מא ויעבר המלך הגלגלה, וכמהן עבר עמו; וכל-עם יהודה, ויעברו העברו את-המלך, וגם, חצי עם ישראל.  ב יט,מב והנה כל-איש ישראל, באים אל-המלך; ויאמרו אל-המלך מדוע גנבוך אחינו איש יהודה, ויעברו את-המלך ואת-ביתו את-הירדן, וכל-אנשי דוד, עמו.  

ב יט,מג ויען כל-איש יהודה על-איש ישראל, כי-קרוב המלך אלי, ולמה זה חרה לך, על-הדבר הזה:  האכול אכלנו מן-המלך, אם-נשאת נשא לנו.  

ב יט,מד ויען איש-ישראל את-איש יהודה ויאמר, עשר-ידות לי במלך וגם-בדוד אני ממך, ומדוע הקלתני, ולא-היה דברי ראשון לי להשיב את-מלכי; ויקש דבר-איש יהודה, מדבר איש ישראל.  

ב כ,א ושם נקרא איש בליעל, ושמו שבע בן-בכרי--איש ימיני; ויתקע בשפר, ויאמר אין-לנו חלק בדוד ולא נחלה-לנו בבן-ישי--איש לאהליו, ישראל.  ב כ,ב ויעל כל-איש ישראל, מאחרי דוד, אחרי, שבע בן-בכרי; ואיש יהודה דבקו במלכם, מן-הירדן ועד-ירושלם.  ב כ,ג ויבא דוד אל-ביתו, ירושלם, ויקח המלך את עשר-נשים פלגשים אשר הניח לשמר הבית ויתנם בית-משמרת ויכלכלם, ואליהם לא-בא; ותהיינה צררות עד-יום מתן, אלמנות חיות.  

ב כ,ד ויאמר המלך אל-עמשא, הזעק-לי את-איש-יהודה שלשת ימים; ואתה, פה עמד.  ב כ,ה וילך עמשא, להזעיק את-יהודה; וייחר ויוחר, מן-המועד אשר יעדו.  

ב כ,ו ויאמר דוד, אל-אבישי, עתה ירע לנו שבע בן-בכרי, מן-אבשלום; אתה קח את-עבדי אדניך, ורדף אחריו--פן-מצא לו ערים בצרות, והציל עיננו.  ב כ,ז ויצאו אחריו אנשי יואב, והכרתי והפלתי וכל-הגברים; ויצאו, מירושלם, לרדף, אחרי שבע בן-בכרי.  ב כ,ח הם, עם-האבן הגדולה אשר בגבעון, ועמשא, בא לפניהם; ויואב חגור מדו לבשו, ועלו חגור חרב מצמדת על-מתניו בתערה, והוא יצא, ותפל.  

ב כ,ט ויאמר יואב לעמשא, השלום אתה אחי; ותחז יד-ימין יואב, בזקן עמשא--לנשק-לו.  ב כ,י ועמשא לא-נשמר בחרב אשר ביד-יואב, ויכהו בה אל-החמש וישפך מעיו ארצה ולא-שנה לו--וימת; ויואב, ואבישי אחיו, רדף, אחרי שבע בן-בכרי.  ב כ,יא ואיש עמד עליו, מנערי יואב; ויאמר, מי אשר חפץ ביואב ומי אשר-לדוד--אחרי יואב.  ב כ,יב ועמשא מתגלל בדם, בתוך המסלה; וירא האיש כי-עמד כל-העם, ויסב את-עמשא מן-המסלה השדה וישלך עליו בגד, כאשר ראה, כל-הבא עליו ועמד.  ב כ,יג כאשר הגה, מן-המסלה--עבר כל-איש, אחרי יואב, לרדף, אחרי שבע בן-בכרי.  ב כ,יד ויעבר בכל-שבטי ישראל, אבלה ובית מעכה--וכל-הברים;    ויקלהו ויקהלו, ויבאו אף-אחריו.  ב כ,טו ויבאו ויצרו עליו, באבלה בית המעכה, וישפכו סללה אל-העיר, ותעמד בחל; וכל-העם אשר את-יואב, משחיתם להפיל החומה.  ב כ,טז ותקרא אשה חכמה, מן-העיר; שמעו שמעו, אמרו-נא אל-יואב, קרב עד-הנה, ואדברה אליך.  ב כ,יז ויקרב אליה, ותאמר האשה האתה יואב ויאמר אני; ותאמר לו, שמע דברי אמתך, ויאמר, שמע אנכי.  ב כ,יח ותאמר, לאמר:  דבר ידברו בראשנה לאמר, שאול ישאלו באבל וכן התמו.  ב כ,יט אנכי, שלמי אמוני ישראל; אתה מבקש, להמית עיר ואם בישראל--למה תבלע, נחלת יהוה.  

ב כ,כ ויען יואב, ויאמר:  חלילה חלילה לי, אם-אבלע ואם-אשחית.  ב כ,כא לא-כן הדבר, כי איש מהר אפרים שבע בן-בכרי שמו נשא ידו במלך בדוד--תנו-אתו לבדו, ואלכה מעל העיר; ותאמר האשה אל-יואב, הנה ראשו משלך אליך בעד החומה.  ב כ,כב ותבוא האשה אל-כל-העם בחכמתה, ויכרתו את-ראש שבע בן-בכרי וישלכו אל-יואב, ויתקע בשפר, ויפצו מעל-העיר איש לאהליו; ויואב שב ירושלם, אל-המלך.  

ב כ,כג ויואב, אל כל-הצבא ישראל; ובניה, בן-יהוידע, על-הכרי הכרתי, ועל-הפלתי.  ב כ,כד ואדרם, על-המס; ויהושפט בן-אחילוד, המזכיר.  ב כ,כה ושיא ושוא, ספר; וצדוק ואביתר, כהנים.  ב כ,כו וגם, עירא היארי, היה כהן, לדוד.  

ב כא,א ויהי רעב בימי דוד שלש שנים, שנה אחרי שנה, ויבקש דוד, את-פני יהוה;    ויאמר יהוה, אל-שאול ואל-בית הדמים, על אשר-המית, את-הגבענים.  ב כא,ב ויקרא המלך לגבענים, ויאמר אליהם:  והגבענים לא מבני ישראל המה, כי אם-מיתר האמרי, ובני ישראל נשבעו להם, ויבקש שאול להכתם בקנאתו לבני-ישראל ויהודה.  ב כא,ג ויאמר דוד אל-הגבענים, מה אעשה לכם; ובמה אכפר, וברכו את-נחלת יהוה.  ב כא,ד ויאמרו לו הגבענים, אין-לי לנו כסף וזהב עם-שאול ועם-ביתו, ואין-לנו איש, להמית בישראל; ויאמר מה-אתם אמרים, אעשה לכם.  ב כא,ה ויאמרו, אל-המלך, האיש אשר כלנו, ואשר דמה-לנו; נשמדנו, מהתיצב בכל-גבל ישראל.  ב כא,ו ינתן- יותן- לנו שבעה אנשים, מבניו, והוקענום ליהוה, בגבעת שאול בחיר יהוה;  
 
ויאמר המלך, אני אתן.  ב כא,ז ויחמל המלך, על-מפיבשת בן-יהונתן בן-שאול; על-שבעת יהוה, אשר בינתם--בין דוד, ובין יהונתן בן-שאול.  ב כא,ח ויקח המלך את-שני בני רצפה בת-איה, אשר ילדה לשאול, את-ארמני, ואת-מפבשת; ואת-חמשת, בני מיכל בת-שאול, אשר ילדה לעדריאל בן-ברזלי, המחלתי.  ב כא,ט ויתנם ביד הגבענים, ויקיעם בהר לפני יהוה, ויפלו שבעתים שבעתם, יחד; והם והמה המתו בימי קציר, בראשנים, תחלת בתחלת, קציר שערים.  ב כא,י ותקח רצפה בת-איה את-השק ותטהו לה אל-הצור, מתחלת קציר, עד נתך-מים עליהם, מן-השמים; ולא-נתנה עוף השמים לנוח עליהם, יומם, ואת-חית השדה, לילה.  ב כא,יא ויגד, לדוד, את אשר-עשתה רצפה בת-איה, פלגש שאול.  ב כא,יב וילך דוד, ויקח את-עצמות שאול ואת-עצמות יהונתן בנו, מאת, בעלי יביש גלעד--אשר גנבו אתם מרחב בית-שן, אשר תלום תלאום שם הפלשתים שמה פלשתים, ביום הכות פלשתים את-שאול, בגלבע.  ב כא,יג ויעל משם את-עצמות שאול, ואת-עצמות יהונתן בנו; ויאספו, את-עצמות המוקעים.  ב כא,יד ויקברו את-עצמות-שאול ויהונתן-בנו בארץ בנימן בצלע, בקבר קיש אביו, ויעשו, כל אשר-צוה המלך; ויעתר אלהים לארץ, אחרי-כן.  

ב כא,טו ותהי-עוד מלחמה לפלשתים, את-ישראל; וירד דוד ועבדיו עמו, וילחמו את-פלשתים--ויעף דוד.  ב כא,טז וישבו וישבי בנב אשר בילידי הרפה, ומשקל קינו שלש מאות משקל נחשת, והוא, חגור חדשה; ויאמר, להכות את-דוד.  ב כא,יז ויעזר-לו אבישי בן-צרויה, ויך את-הפלשתי וימתהו; אז נשבעו אנשי-דוד לו לאמר, לא-תצא עוד אתנו למלחמה, ולא תכבה, את-נר ישראל.  

ב כא,יח ויהי, אחרי-כן, ותהי-עוד המלחמה בגוב, עם-פלשתים; אז הכה, סבכי החשתי, את-סף, אשר בילדי הרפה.  

ב כא,יט ותהי-עוד המלחמה בגוב, עם-פלשתים; ויך אלחנן בן-יערי ארגים בית הלחמי, את גלית הגתי, ועץ חניתו, כמנור ארגים.  

ב כא,כ ותהי-עוד מלחמה, בגת; ויהי איש מדין מדון, ואצבעת ידיו ואצבעת רגליו שש ושש עשרים וארבע מספר, וגם-הוא, ילד להרפה.  ב כא,כא ויחרף, את-ישראל; ויכהו, יהונתן, בן-שמעי שמעה, אחי דוד.  ב כא,כב את-ארבעת אלה ילדו להרפה, בגת; ויפלו ביד-דוד, וביד עבדיו.  

ב כב,א וידבר דוד ליהוה, את-דברי השירה הזאת,    ביום הציל יהוה אתו  
מכף כל-איביו, ומכף שאול.    ב כב,ב ויאמר:  יהוה סלעי ומצדתי,  
ומפלטי-לי.  ב כב,ג אלהי צורי, אחסה-בו;    מגני וקרן ישעי,  
משגבי ומנוסי,    משעי, מחמס תשעני.  
ב כב,ד מהלל, אקרא יהוה;    ומאיבי, אושע.  
ב כב,ה כי אפפני, משברי-מות;    נחלי בליעל, יבעתני.  
ב כב,ו חבלי שאול, סבני;    קדמני, מקשי-מות.  
ב כב,ז בצר-לי אקרא יהוה, ואל-אלהי אקרא;    וישמע מהיכלו קולי, ושועתי באזניו.  
ב כב,ח ותגעש ויתגעש ותרעש הארץ,    מוסדות השמים ירגזו; ויתגעשו, כי-חרה לו.  
ב כב,ט עלה עשן באפו, ואש מפיו תאכל;    גחלים, בערו ממנו.  
ב כב,י ויט שמים, וירד;    וערפל, תחת רגליו.  
ב כב,יא וירכב על-כרוב, ויעף;    וירא, על-כנפי-רוח.  
ב כב,יב וישת חשך סביבתיו, סכות;    חשרת-מים, עבי שחקים.  
ב כב,יג מנגה, נגדו; בערו, גחלי-אש.    ב כב,יד ירעם מן-שמים, יהוה;  
ועליון, יתן קולו.    ב כב,טו וישלח חצים, ויפיצם; ברק, ויהמם ויהם.  
ב כב,טז ויראו אפקי ים, יגלו מסדות תבל;    בגערת יהוה, מנשמת רוח אפו.  
ב כב,יז ישלח ממרום, יקחני;    ימשני, ממים רבים.  
ב כב,יח יצילני, מאיבי עז;    משנאי, כי אמצו ממני.  
ב כב,יט יקדמני, ביום אידי; ויהי יהוה משען, לי.    ב כב,כ ויצא למרחב, אתי;  
יחלצני, כי-חפץ בי.    ב כב,כא יגמלני יהוה, כצדקתי;  
כבר ידי, ישיב לי.    ב כב,כב כי שמרתי, דרכי יהוה;  
ולא רשעתי, מאלהי.    ב כב,כג כי כל-משפטו, לנגדי; וחקתיו, לא-אסור ממנה.  
ב כב,כד ואהיה תמים, לו;    ואשתמרה, מעוני.  
ב כב,כה וישב יהוה לי, כצדקתי;    כברי, לנגד עיניו.  
ב כב,כו עם-חסיד, תתחסד;    עם-גבור תמים, תתמם.  
ב כב,כז עם-נבר, תתבר;    ועם-עקש, תתפל.  
ב כב,כח ואת-עם עני, תושיע;    ועיניך על-רמים, תשפיל.  
ב כב,כט כי-אתה נירי, יהוה;    ויהוה, יגיה חשכי.  
ב כב,ל כי בכה, ארוץ גדוד;    באלהי, אדלג-שור.  
ב כב,לא האל, תמים דרכו; אמרת יהוה, צרופה--    מגן הוא, לכל החסים בו.  
ב כב,לב כי מי-אל, מבלעדי יהוה;    ומי צור, מבלעדי אלהינו.  
ב כב,לג האל מעוזי, חיל;    ויתר תמים, דרכו דרכי.  
ב כב,לד משוה רגליו רגלי, כאילות;    ועל במתי, יעמדני.  
ב כב,לה מלמד ידי, למלחמה;    ונחת קשת-נחושה, זרעתי.  
ב כב,לו ותתן-לי, מגן ישעך; וענתך, תרבני.    ב כב,לז תרחיב צעדי, תחתני; ולא מעדו, קרסלי.  
ב כב,לח ארדפה איבי, ואשמידם;    ולא אשוב, עד-כלותם.  
ב כב,לט ואכלם ואמחצם, ולא יקומון;    ויפלו, תחת רגלי.  
ב כב,מ ותזרני חיל, למלחמה;    תכריע קמי, תחתני.  
ב כב,מא ואיבי, תתה לי ערף; משנאי, ואצמיתם.    ב כב,מב ישעו, ואין משיע; אל-יהוה, ולא ענם.  
ב כב,מג ואשחקם, כעפר-ארץ;    כטיט-חוצות אדקם, ארקעם.  
ב כב,מד ותפלטני, מריבי עמי; תשמרני לראש גוים,    עם לא-ידעתי יעבדני.  
ב כב,מה בני נכר, יתכחשו-לי; לשמוע אזן, ישמעו לי.    ב כב,מו בני נכר, יבלו; ויחגרו, ממסגרותם.  
ב כב,מז חי-יהוה, וברוך צורי;    וירם, אלהי צור ישעי.  
ב כב,מח האל, הנתן נקמת לי;    ומריד עמים, תחתני.  
ב כב,מט ומוציאי, מאיבי; ומקמי, תרוממני,    מאיש חמסים, תצילני.  
ב כב,נ על-כן אודך יהוה, בגוים;    ולשמך, אזמר.  
ב כב,נא מגדיל מגדול, ישועות מלכו; ועשה-חסד למשיחו    לדוד ולזרעו, עד-עולם.  


ב כג,א ואלה דברי דוד, האחרנים:  נאם דוד בן-ישי, ונאם הגבר הקם על--משיח אלהי יעקב, ונעים זמרות ישראל.  ב כג,ב רוח יהוה, דבר-בי; ומלתו, על-לשוני.  ב כג,ג אמר אלהי ישראל, לי דבר צור ישראל:  מושל, באדם--צדיק, מושל יראת אלהים.  ב כג,ד וכאור בקר, יזרח-שמש; בקר לא עבות, מנגה ממטר דשא מארץ.  ב כג,ה כי-לא-כן ביתי, עם-אל:  כי ברית עולם שם לי, ערוכה בכל ושמרה--כי-כל-ישעי וכל-חפץ, כי-לא יצמיח.  ב כג,ו ובליעל, כקוץ מנד כלהם:  כי-לא ביד, יקחו.  ב כג,ז ואיש יגע בהם, ימלא ברזל ועץ חנית; ובאש, שרוף ישרפו בשבת.  

ב כג,ח אלה שמות הגברים, אשר לדוד:  ישב בשבת תחכמני ראש השלשי, הוא עדינו העצנו העצני--על-שמנה מאות חלל, בפעם אחד אחת.  

ב כג,ט ואחרו אלעזר בן-דדי דדו, בן-אחחי; בשלשה גברים הגברים עם-דוד, בחרפם בפלשתים נאספו-שם למלחמה, ויעלו, איש ישראל.  ב כג,י הוא קם ויך בפלשתים עד כי-יגעה ידו, ותדבק ידו אל-החרב, ויעש יהוה תשועה גדולה, ביום ההוא; והעם ישבו אחריו, אך-לפשט.  

ב כג,יא ואחריו שמה בן-אגא, הררי; ויאספו פלשתים לחיה, ותהי-שם חלקת השדה מלאה עדשים, והעם נס, מפני פלשתים.  ב כג,יב ויתיצב בתוך-החלקה ויצילה, ויך את-פלשתים; ויעש יהוה, תשועה גדולה.  

ב כג,יג וירדו שלשים שלשה מהשלשים ראש, ויבאו אל-קציר אל-דוד--אל-מערת, עדלם; וחית פלשתים, חנה בעמק רפאים.  ב כג,יד ודוד, אז במצודה; ומצב פלשתים, אז בית לחם.  ב כג,טו ויתאוה דוד, ויאמר:  מי ישקני מים, מבאר בית-לחם אשר בשער.  

ב כג,טז ויבקעו שלשת הגברים במחנה פלשתים, וישאבו-מים מבאר בית-לחם אשר בשער, וישאו, ויבאו אל-דוד; ולא אבה לשתותם, ויסך אתם ליהוה.  ב כג,יז ויאמר חלילה לי יהוה מעשתי זאת, הדם האנשים ההלכים בנפשותם, ולא אבה, לשתותם; אלה עשו, שלשת הגברים.  

ב כג,יח ואבישי אחי יואב בן-צרויה, הוא ראש השלשי השלשה, והוא עורר את-חניתו, על-שלש מאות חלל; ולו-שם, בשלשה.  ב כג,יט מן-השלשה הכי נכבד, ויהי להם לשר; ועד-השלשה, לא-בא.  

ב כג,כ ובניהו בן-יהוידע בן-איש-חי חיל רב-פעלים, מקבצאל; הוא הכה, את שני אראל מואב, והוא ירד והכה את-האריה הארי בתוך הבאר, ביום השלג.  ב כג,כא והוא-הכה את-איש מצרי אשר איש מראה, וביד המצרי חנית, וירד אליו, בשבט; ויגזל את-החנית מיד המצרי, ויהרגהו בחניתו.  ב כג,כב אלה עשה, בניהו בן-יהוידע; ולו-שם, בשלשה הגברים.  ב כג,כג מן-השלשים נכבד, ואל-השלשה לא-בא; וישמהו דוד,  
אל-משמעתו.    ב כג,כד עשהאל אחי-יואב, בשלשים; אלחנן בן-דדו,  
בית לחם.    ב כג,כה שמה, החרדי,    אליקא,  
החרדי.    ב כג,כו חלץ, הפלטי,    עירא  
בן-עקש,    התקועי.    ב כג,כז אביעזר,  
הענתתי,    מבני, החשתי.    ב כג,כח צלמון,  
האחחי,    מהרי, הנטפתי.    ב כג,כט חלב בן-בענה,  
הנטפתי;    אתי, בן-ריבי, מגבעת, בני בנימן.    ב כג,ל בניהו,  
פרעתני,    הדי, מנחלי געש.    ב כג,לא אבי-עלבון,  
הערבתי,    עזמות, הברחמי.    ב כג,לב אליחבא,  
השעלבני,    בני ישן, יהונתן.    ב כג,לג שמה,  
ההררי,    אחיאם בן-שרר, האררי.    ב כג,לד אליפלט  
בן-אחסבי, בן-המעכתי;    אליעם בן-אחיתפל,  
הגלני.    ב כג,לה חצרו חצרי, הכרמלי,    פערי,  
הארבי.    ב כג,לו יגאל בן-נתן מצבה,    בני  
הגדי.    ב כג,לז צלק, העמני;    נחרי,  
הבארתי--נשאי נשא, כלי יואב בן-צריה.    ב כג,לח עירא,  
היתרי,    גרב, היתרי.    ב כג,לט אוריה,  
החתי--כל, שלשים ושבעה.  

ב כד,א ויסף, אף-יהוה, לחרות, בישראל; ויסת את-דוד בהם לאמר, לך מנה את-ישראל ואת-יהודה.  ב כד,ב ויאמר המלך אל-יואב שר-החיל אשר-אתו, שוט-נא בכל-שבטי ישראל מדן ועד-באר שבע, ופקדו, את-העם; וידעתי, את מספר העם.  

ב כד,ג ויאמר יואב אל-המלך, ויוסף יהוה אלהיך אל-העם כהם וכהם מאה פעמים, ועיני אדני-המלך, ראות; ואדני המלך, למה חפץ בדבר הזה.  ב כד,ד ויחזק דבר-המלך אל-יואב, ועל שרי החיל; ויצא יואב ושרי החיל, לפני המלך, לפקד את-העם, את-ישראל.  ב כד,ה ויעברו, את-הירדן; ויחנו בערוער, ימין העיר אשר בתוך-הנחל הגד--ואל-יעזר.  ב כד,ו ויבאו, הגלעדה, ואל-ארץ תחתים, חדשי; ויבאו דנה יען, וסביב אל-צידון.  ב כד,ז ויבאו, מבצר-צר, וכל-ערי החוי, והכנעני; ויצאו אל-נגב יהודה, באר שבע.  ב כד,ח וישטו, בכל-הארץ; ויבאו מקצה תשעה חדשים, ועשרים יום--ירושלם.  ב כד,ט ויתן יואב את-מספר מפקד-העם, אל-המלך; ותהי ישראל שמנה מאות אלף איש-חיל, שלף חרב, ואיש יהודה, חמש-מאות אלף איש.  ב כד,י ויך לב-דוד אתו, אחרי-כן ספר את-העם;  
 
ויאמר דוד אל-יהוה, חטאתי מאד אשר עשיתי, ועתה יהוה העבר-נא את-עון עבדך, כי נסכלתי מאד.  ב כד,יא ויקם דוד, בבקר;  
 
ודבר-יהוה, היה אל-גד הנביא, חזה דוד, לאמר.  ב כד,יב הלוך ודברת אל-דוד, כה אמר יהוה--שלש, אנכי נוטל עליך:  בחר-לך אחת-מהם, ואעשה-לך.  ב כד,יג ויבא-גד אל-דוד, ויגד-לו; ויאמר לו התבוא לך שבע-שנים רעב בארצך אם-שלשה חדשים נסך לפני-צריך והוא רדפך, ואם-היות שלשת ימים דבר בארצך--עתה דע וראה, מה-אשיב שלחי דבר.  

ב כד,יד ויאמר דוד אל-גד, צר-לי מאד; נפלה-נא ביד-יהוה כי-רבים רחמו, וביד-אדם אל-אפלה.  ב כד,טו ויתן יהוה דבר בישראל, מהבקר ועד-עת מועד; וימת מן-העם, מדן ועד-באר שבע, שבעים אלף, איש.  ב כד,טז וישלח ידו המלאך ירושלם, לשחתה, וינחם יהוה אל-הרעה, ויאמר למלאך המשחית בעם רב עתה הרף ידך; ומלאך יהוה היה, עם-גרן האורנה הארונה היבסי.  

ב כד,יז ויאמר דוד אל-יהוה בראתו את-המלאך המכה בעם, ויאמר הנה אנכי חטאתי ואנכי העויתי, ואלה הצאן, מה עשו:  תהי נא ידך בי, ובבית אבי.  

ב כד,יח ויבא-גד אל-דוד, ביום ההוא; ויאמר לו, עלה הקם ליהוה מזבח, בגרן, ארניה ארונה היבסי.  ב כד,יט ויעל דוד כדבר-גד, כאשר צוה יהוה.  ב כד,כ וישקף ארונה, וירא את-המלך ואת-עבדיו, עברים, עליו; ויצא ארונה, וישתחו למלך אפיו ארצה.  ב כד,כא ויאמר ארונה, מדוע בא אדני-המלך אל-עבדו; ויאמר דוד לקנות מעמך את-הגרן, לבנות מזבח ליהוה, ותעצר המגפה, מעל העם.  ב כד,כב ויאמר ארונה אל-דוד, יקח ויעל אדני המלך הטוב בעינו; ראה הבקר לעלה, והמרגים וכלי הבקר לעצים.  ב כד,כג הכל, נתן ארונה המלך--למלך;    ויאמר ארונה אל-המלך, יהוה אלהיך ירצך.  ב כד,כד ויאמר המלך אל-ארונה, לא כי-קנו אקנה מאותך במחיר, ולא אעלה ליהוה אלהי, עלות חנם; ויקן דוד את-הגרן ואת-הבקר, בכסף שקלים חמשים.  ב כד,כה ויבן שם דוד מזבח ליהוה, ויעל עלות ושלמים; ויעתר יהוה לארץ, ותעצר המגפה מעל ישראל. 
[מלכים].
א א,א והמלך דוד זקן, בא בימים; ויכסהו, בבגדים, ולא יחם, לו.  א א,ב ויאמרו לו עבדיו, יבקשו לאדני המלך נערה בתולה, ועמדה לפני המלך, ותהי-לו סכנת; ושכבה בחיקך, וחם לאדני המלך.  א א,ג ויבקשו נערה יפה, בכל גבול ישראל; וימצאו, את-אבישג השונמית, ויבאו אתה, למלך.  א א,ד והנערה, יפה עד-מאד; ותהי למלך סכנת ותשרתהו, והמלך לא ידעה.  א א,ה ואדניה בן-חגית מתנשא לאמר, אני אמלך; ויעש לו, רכב ופרשים, וחמשים איש, רצים לפניו.  א א,ו ולא-עצבו אביו מימיו לאמר, מדוע ככה עשית; וגם-הוא טוב-תאר מאד, ואתו ילדה אחרי אבשלום.  א א,ז ויהיו דבריו--עם יואב בן-צרויה, ועם אביתר הכהן; ויעזרו, אחרי אדניה.  א א,ח וצדוק הכהן ובניהו בן-יהוידע ונתן הנביא, ושמעי ורעי, והגבורים, אשר לדוד--לא היו, עם-אדניהו.  א א,ט ויזבח אדניהו, צאן ובקר ומריא, עם אבן הזחלת, אשר-אצל עין רגל; ויקרא, את-כל-אחיו בני המלך, ולכל-אנשי יהודה, עבדי המלך.  א א,י ואת-נתן הנביא ובניהו ואת-הגבורים, ואת-שלמה אחיו--לא קרא.  א א,יא ויאמר נתן, אל-בת-שבע אם-שלמה לאמר, הלוא שמעת, כי מלך אדניהו בן-חגית; ואדנינו דוד, לא ידע.  א א,יב ועתה, לכי איעצך נא עצה:  ומלטי, את-נפשך, ואת-נפש בנך, שלמה.  א א,יג לכי ובאי אל-המלך דוד, ואמרת אליו הלא-אתה אדני המלך נשבעת לאמתך לאמר, כי-שלמה בנך ימלך אחרי, והוא ישב על-כסאי; ומדוע, מלך אדניהו.  א א,יד הנה, עודך מדברת שם--עם-המלך; ואני אבוא אחריך, ומלאתי את-דבריך.  א א,טו ותבא בת-שבע אל-המלך החדרה, והמלך זקן מאד; ואבישג, השונמית, משרת, את-המלך.  א א,טז ותקד בת-שבע, ותשתחו למלך; ויאמר המלך, מה-לך.  א א,יז ותאמר לו, אדני אתה נשבעת ביהוה אלהיך לאמתך, כי-שלמה בנך, ימלך אחרי; והוא, ישב על-כסאי.  א א,יח ועתה, הנה אדניה מלך; ועתה אדני המלך, לא ידעת.  א א,יט ויזבח שור ומריא-וצאן, לרב,  
 
ויקרא לכל-בני המלך, ולאביתר הכהן וליאב שר הצבא; ולשלמה עבדך, לא קרא.  א א,כ ואתה אדני המלך, עיני כל-ישראל עליך:  להגיד להם--מי ישב על-כסא אדני-המלך, אחריו.  א א,כא והיה, כשכב אדני-המלך עם-אבתיו; והייתי, אני ובני שלמה--חטאים.  א א,כב והנה עודנה מדברת, עם-המלך; ונתן הנביא, בא.  א א,כג ויגידו למלך לאמר, הנה נתן הנביא; ויבא לפני המלך, וישתחו למלך על-אפיו ארצה.  א א,כד ויאמר, נתן, אדני המלך, אתה אמרת אדניהו ימלך אחרי; והוא, ישב על-כסאי.  א א,כה כי ירד היום, ויזבח שור ומריא-וצאן לרב, ויקרא לכל-בני המלך ולשרי הצבא ולאביתר הכהן, והנם אכלים ושתים לפניו; ויאמרו, יחי המלך אדניהו.  א א,כו ולי אני-עבדך ולצדק הכהן ולבניהו בן-יהוידע, ולשלמה עבדך--לא קרא.  א א,כז אם, מאת אדני המלך, נהיה, הדבר הזה; ולא הודעת, את-עבדיך עבדך, מי ישב על-כסא אדני-המלך, אחריו.  

א א,כח ויען המלך דוד ויאמר, קראו-לי לבת-שבע; ותבא לפני המלך, ותעמד לפני המלך.  א א,כט וישבע המלך, ויאמר:  חי-יהוה, אשר-פדה את-נפשי מכל-צרה.  א א,ל כי כאשר נשבעתי לך ביהוה אלהי ישראל, לאמר, כי-שלמה בנך ימלך אחרי, והוא ישב על-כסאי תחתי:  כי כן אעשה, היום הזה.  א א,לא ותקד בת-שבע אפים ארץ, ותשתחו למלך; ותאמר--יחי אדני המלך דוד, לעלם.  

א א,לב ויאמר המלך דוד, קראו-לי לצדוק הכהן ולנתן הנביא, ולבניהו, בן-יהוידע; ויבאו, לפני המלך.  א א,לג ויאמר המלך להם, קחו עמכם את-עבדי אדניכם, והרכבתם את-שלמה בני, על-הפרדה אשר-לי; והורדתם אתו, אל-גחון.  א א,לד ומשח אתו שם צדוק הכהן ונתן הנביא, למלך--על-ישראל; ותקעתם, בשופר, ואמרתם, יחי המלך שלמה.  א א,לה ועליתם אחריו, ובא וישב על-כסאי, והוא ימלך, תחתי; ואתו צויתי להיות נגיד, על-ישראל ועל-יהודה.  א א,לו ויען בניהו בן-יהוידע את-המלך, ויאמר אמן:  כן יאמר יהוה, אלהי אדני המלך.  א א,לז כאשר היה יהוה עם-אדני המלך, כן יהי יהיה עם-שלמה; ויגדל, את-כסאו, מכסא, אדני המלך דוד.  א א,לח וירד צדוק הכהן ונתן הנביא ובניהו בן-יהוידע, והכרתי והפלתי, וירכבו את-שלמה, על-פרדת המלך דוד; וילכו אתו, על-גחון.  א א,לט ויקח צדוק הכהן את-קרן השמן, מן-האהל, וימשח, את-שלמה; ויתקעו, בשופר, ויאמרו כל-העם, יחי המלך שלמה.  א א,מ ויעלו כל-העם, אחריו, והעם מחללים בחללים, ושמחים שמחה גדולה; ותבקע הארץ, בקולם.  א א,מא וישמע אדניהו, וכל-הקראים אשר אתו, והם, כלו לאכל; וישמע יואב, את-קול השופר, ויאמר, מדוע קול-הקריה הומה.  א א,מב עודנו מדבר, והנה יונתן בן-אביתר הכהן בא; ויאמר אדניהו בא, כי איש חיל אתה וטוב תבשר.  א א,מג ויען, יונתן, ויאמר, לאדניהו:  אבל, אדנינו המלך-דוד המליך את-שלמה.  א א,מד וישלח אתו-המלך את-צדוק הכהן ואת-נתן הנביא, ובניהו בן-יהוידע, והכרתי, והפלתי; וירכבו אתו, על פרדת המלך.  א א,מה וימשחו אתו צדוק הכהן ונתן הנביא למלך בגחון, ויעלו משם שמחים, ותהם, הקריה; הוא הקול, אשר שמעתם.  א א,מו וגם ישב שלמה, על כסא המלוכה.  א א,מז וגם-באו עבדי המלך, לברך את-אדנינו המלך דוד לאמר, ייטב אלהיך אלהים את-שם שלמה משמך, ויגדל את-כסאו מכסאך; וישתחו המלך, על-המשכב.  א א,מח וגם-ככה, אמר המלך:  ברוך יהוה אלהי ישראל, אשר נתן היום ישב על-כסאי--ועיני ראות.  א א,מט ויחרדו, ויקמו, כל-הקראים, אשר לאדניהו; וילכו, איש לדרכו.  א א,נ ואדניהו, ירא מפני שלמה; ויקם וילך, ויחזק בקרנות המזבח.  א א,נא ויגד לשלמה, לאמר, הנה אדניהו, ירא את-המלך שלמה; והנה אחז בקרנות המזבח, לאמר, ישבע-לי כיום המלך שלמה, אם-ימית את-עבדו בחרב.  א א,נב ויאמר שלמה--אם יהיה לבן-חיל, לא-יפל משערתו ארצה; ואם-רעה תמצא-בו, ומת.  א א,נג וישלח המלך שלמה, ויורדהו מעל המזבח, ויבא, וישתחו למלך שלמה; ויאמר-לו שלמה, לך לביתך.  

א ב,א ויקרבו ימי-דוד, למות; ויצו את-שלמה בנו, לאמר.  א ב,ב אנכי הלך, בדרך כל-הארץ; וחזקת, והיית לאיש.  א ב,ג ושמרת את-משמרת יהוה אלהיך, ללכת בדרכיו לשמר חקתיו מצותיו ומשפטיו ועדותיו, ככתוב, בתורת משה--למען תשכיל, את כל-אשר תעשה, ואת כל-אשר תפנה, שם.  א ב,ד למען יקים יהוה את-דברו, אשר דבר עלי לאמר, אם-ישמרו בניך את-דרכם ללכת לפני באמת, בכל-לבבם ובכל-נפשם:  לאמר--לא-יכרת לך איש, מעל כסא ישראל.  א ב,ה וגם אתה ידעת את אשר-עשה לי יואב בן-צרויה, אשר עשה לשני-שרי צבאות ישראל לאבנר בן-נר ולעמשא בן-יתר ויהרגם, וישם דמי-מלחמה, בשלם; ויתן דמי מלחמה, בחגרתו אשר במתניו, ובנעלו, אשר ברגליו.  א ב,ו ועשית, כחכמתך; ולא-תורד שיבתו בשלם, שאל.  א ב,ז ולבני ברזלי הגלעדי תעשה-חסד, והיו באכלי שלחנך:  כי-כן, קרבו אלי, בברחי, מפני אבשלום אחיך.  א ב,ח והנה עמך שמעי בן-גרא בן-הימיני, מבחרים, והוא קללני קללה נמרצת, ביום לכתי מחנים; והוא-ירד לקראתי, הירדן, ואשבע לו ביהוה לאמר, אם-אמיתך בחרב.  א ב,ט ועתה, אל-תנקהו, כי איש חכם, אתה; וידעת את אשר תעשה-לו, והורדת את-שיבתו בדם שאול.  א ב,י וישכב דוד, עם-אבתיו; ויקבר, בעיר דוד.  

א ב,יא והימים, אשר מלך דוד על-ישראל, ארבעים, שנה:  בחברון מלך, שבע שנים, ובירושלם מלך, שלשים ושלש שנים.  א ב,יב ושלמה--ישב, על-כסא דוד אביו; ותכן מלכתו, מאד.  

א ב,יג ויבא אדניהו בן-חגית, אל-בת-שבע אם-שלמה, ותאמר, השלום באך; ויאמר, שלום.  א ב,יד ויאמר, דבר לי אליך; ותאמר, דבר.  א ב,טו ויאמר, את ידעת כי-לי היתה המלוכה, ועלי שמו כל-ישראל פניהם, למלך; ותסב המלוכה ותהי לאחי, כי מיהוה היתה לו.  א ב,טז ועתה, שאלה אחת אנכי שאל מאתך--אל-תשבי, את-פני; ותאמר אליו, דבר.  א ב,יז ויאמר, אמרי-נא לשלמה המלך, כי לא-ישיב, את-פניך; ויתן-לי את-אבישג השונמית, לאשה.  א ב,יח ותאמר בת-שבע, טוב; אנכי, אדבר עליך אל-המלך.  א ב,יט ותבא בת-שבע אל-המלך שלמה, לדבר-לו על-אדניהו; ויקם המלך לקראתה וישתחו לה, וישב על-כסאו, וישם כסא לאם המלך, ותשב לימינו.  א ב,כ ותאמר, שאלה אחת קטנה אנכי שאלת מאתך--אל-תשב, את-פני; ויאמר-לה המלך שאלי אמי, כי לא-אשיב את-פניך.  א ב,כא ותאמר, יתן את-אבישג השנמית, לאדניהו אחיך, לאשה.  א ב,כב ויען המלך שלמה ויאמר לאמו, ולמה את שאלת את-אבישג השנמית לאדניהו, ושאלי-לו את-המלוכה, כי הוא אחי הגדול ממני; ולו ולאביתר הכהן, וליואב בן-צרויה.  

א ב,כג וישבע המלך שלמה, ביהוה לאמר:  כה יעשה-לי אלהים, וכה יוסיף, כי בנפשו, דבר אדניהו את-הדבר הזה.  א ב,כד ועתה, חי-יהוה אשר הכינני ויושיביני ויושיבני על-כסא דוד אבי, ואשר עשה-לי בית, כאשר דבר:  כי היום, יומת אדניהו.  א ב,כה וישלח המלך שלמה, ביד בניהו בן-יהוידע; ויפגע-בו, וימת.  

א ב,כו ולאביתר הכהן אמר המלך, ענתת לך על-שדיך--כי איש מות, אתה; וביום הזה לא אמיתך, כי-נשאת את-ארון אדני יהוה לפני דוד אבי, וכי התענית, בכל אשר-התענה אבי.  א ב,כז ויגרש שלמה את-אביתר, מהיות כהן ליהוה, למלא את-דבר יהוה, אשר דבר על-בית עלי בשלה.  

א ב,כח והשמעה, באה עד-יואב, כי יואב נטה אחרי אדניה, ואחרי אבשלום לא נטה; וינס יואב אל-אהל יהוה, ויחזק בקרנות המזבח.  א ב,כט ויגד למלך שלמה, כי נס יואב אל-אהל יהוה, והנה, אצל המזבח; וישלח שלמה את-בניהו בן-יהוידע, לאמר--לך פגע-בו.  א ב,ל ויבא בניהו אל-אהל יהוה, ויאמר אליו כה-אמר המלך צא, ויאמר לא, כי פה אמות; וישב בניהו את-המלך דבר לאמר, כה-דבר יואב וכה ענני.  א ב,לא ויאמר לו המלך, עשה כאשר דבר, ופגע-בו, וקברתו; והסירת דמי חנם, אשר שפך יואב, מעלי, ומעל בית אבי.  א ב,לב והשיב יהוה את-דמו על-ראשו, אשר פגע בשני-אנשים צדקים וטבים ממנו ויהרגם בחרב--ואבי דוד, לא ידע:  את-אבנר בן-נר שר-צבא ישראל, ואת-עמשא בן-יתר שר-צבא יהודה.  א ב,לג ושבו דמיהם בראש יואב, ובראש זרעו לעלם; ולדוד ולזרעו ולביתו ולכסאו יהיה שלום, עד-עולם--מעם יהוה.  א ב,לד ויעל, בניהו בן-יהוידע, ויפגע-בו, וימתהו; ויקבר בביתו, במדבר.  א ב,לה ויתן המלך את-בניהו בן-יהוידע, תחתיו--על-הצבא; ואת-צדוק הכהן נתן המלך, תחת אביתר.  א ב,לו וישלח המלך, ויקרא לשמעי, ויאמר לו בנה-לך בית בירושלם, וישבת שם; ולא-תצא משם, אנה ואנה.  א ב,לז והיה ביום צאתך, ועברת את-נחל קדרון--ידע תדע, כי מות תמות:  דמך, יהיה בראשך.  א ב,לח ויאמר שמעי למלך, טוב הדבר, כאשר דבר אדני המלך, כן יעשה עבדך; וישב שמעי בירושלם, ימים רבים.  

א ב,לט ויהי, מקץ שלש שנים, ויברחו שני-עבדים לשמעי, אל-אכיש בן-מעכה מלך גת; ויגידו לשמעי לאמר, הנה עבדיך בגת.  א ב,מ ויקם שמעי, ויחבש את-חמרו, וילך גתה אל-אכיש, לבקש את-עבדיו; וילך שמעי, ויבא את-עבדיו מגת.  

א ב,מא ויגד, לשלמה:  כי-הלך שמעי מירושלם גת, וישב.  א ב,מב וישלח המלך ויקרא לשמעי, ויאמר אליו הלוא השבעתיך ביהוה ואעד בך לאמר, ביום צאתך והלכת אנה ואנה, ידע תדע כי מות תמות; ותאמר אלי טוב הדבר, שמעתי.  א ב,מג ומדוע--לא שמרת, את שבעת יהוה; ואת-המצוה, אשר-צויתי עליך.  א ב,מד ויאמר המלך אל-שמעי, אתה ידעת את כל-הרעה אשר ידע לבבך, אשר עשית, לדוד אבי; והשיב יהוה את-רעתך, בראשך.  א ב,מה והמלך שלמה, ברוך; וכסא דוד, יהיה נכון לפני יהוה--עד-עולם.  א ב,מו ויצו המלך, את-בניהו בן-יהוידע, ויצא, ויפגע-בו וימת; והממלכה נכונה, ביד-שלמה.  א ג,א ויתחתן שלמה, את-פרעה מלך מצרים; ויקח את-בת-פרעה, ויביאה אל-עיר דוד, עד כלתו לבנות את-ביתו ואת-בית יהוה, ואת-חומת ירושלם סביב.  א ג,ב רק העם, מזבחים בבמות:  כי לא-נבנה בית לשם יהוה, עד הימים ההם.  

א ג,ג ויאהב שלמה, את-יהוה, ללכת, בחקות דוד אביו:  רק, בבמות--הוא מזבח, ומקטיר.  א ג,ד וילך המלך גבענה לזבח שם, כי-היא הבמה הגדולה; אלף עלות יעלה שלמה, על המזבח ההוא.  א ג,ה בגבעון, נראה יהוה אל-שלמה--בחלום הלילה; ויאמר אלהים, שאל מה אתן-לך.  א ג,ו ויאמר שלמה, אתה עשית עם-עבדך דוד אבי חסד גדול, כאשר הלך לפניך באמת ובצדקה ובישרת לבב, עמך; ותשמר-לו, את-החסד הגדול הזה, ותתן-לו בן ישב על-כסאו, כיום הזה.  א ג,ז ועתה, יהוה אלהי, אתה המלכת את-עבדך, תחת דוד אבי; ואנכי נער קטן, לא אדע צאת ובא.  א ג,ח ועבדך--בתוך עמך, אשר בחרת:  עם-רב, אשר לא-ימנה ולא יספר מרב.  א ג,ט ונתת לעבדך לב שמע, לשפט את-עמך, להבין, בין-טוב לרע:  כי מי יוכל לשפט, את-עמך הכבד הזה.  א ג,י וייטב הדבר, בעיני אדני:  כי שאל שלמה, את-הדבר הזה.  א ג,יא ויאמר אלהים אליו, יען אשר שאלת את-הדבר הזה ולא-שאלת לך ימים רבים ולא-שאלת לך עשר, ולא שאלת, נפש איביך; ושאלת לך הבין, לשמע משפט.  א ג,יב הנה עשיתי, כדבריך; הנה נתתי לך, לב חכם ונבון, אשר כמוך לא-היה לפניך, ואחריך לא-יקום כמוך.  א ג,יג וגם אשר לא-שאלת נתתי לך, גם-עשר גם-כבוד:  אשר לא-היה כמוך איש במלכים, כל-ימיך.  א ג,יד ואם תלך בדרכי, לשמר חקי ומצותי, כאשר הלך, דויד אביך--והארכתי, את-ימיך.  

א ג,טו ויקץ שלמה, והנה חלום; ויבוא ירושלם ויעמד לפני ארון ברית-אדני, ויעל עלות ויעש שלמים, ויעש משתה, לכל-עבדיו.  

א ג,טז אז תבאנה, שתים נשים זנות--אל-המלך; ותעמדנה, לפניו.  א ג,יז ותאמר האשה האחת, בי אדני, אני והאשה הזאת, ישבת בבית אחד; ואלד עמה, בבית.  א ג,יח ויהי ביום השלישי, ללדתי, ותלד, גם-האשה הזאת; ואנחנו יחדו, אין-זר אתנו בבית, זולתי שתים-אנחנו, בבית.  א ג,יט וימת בן-האשה הזאת, לילה, אשר שכבה, עליו.  א ג,כ ותקם בתוך הלילה ותקח את-בני מאצלי, ואמתך ישנה, ותשכיבהו, בחיקה; ואת-בנה המת, השכיבה בחיקי.  א ג,כא ואקם בבקר להיניק את-בני, והנה-מת; ואתבונן אליו בבקר, והנה לא-היה בני אשר ילדתי.  א ג,כב ותאמר האשה האחרת לא כי, בני החי ובנך המת, וזאת אמרת לא כי, בנך המת ובני החי; ותדברנה, לפני המלך.  א ג,כג ויאמר המלך--זאת אמרת, זה-בני החי ובנך המת; וזאת אמרת לא כי, בנך המת ובני החי.  

א ג,כד ויאמר המלך, קחו לי-חרב; ויבאו החרב, לפני המלך.  א ג,כה ויאמר המלך, גזרו את-הילד החי לשנים; ותנו את-החצי לאחת, ואת-החצי לאחת.  א ג,כו ותאמר האשה אשר-בנה החי אל-המלך, כי-נכמרו רחמיה על-בנה, ותאמר בי אדני תנו-לה את-הילוד החי, והמת אל-תמיתהו; וזאת אמרת, גם-לי גם-לך לא יהיה--גזרו.  א ג,כז ויען המלך ויאמר, תנו-לה את-הילוד החי, והמת, לא תמיתהו:  היא, אמו.    א ג,כח וישמעו כל-ישראל, את-המשפט אשר שפט המלך, ויראו, מפני המלך:  כי ראו, כי-חכמת אלהים בקרבו לעשות משפט.    א ד,א ויהי המלך שלמה, מלך על-כל-ישראל.    א ד,ב ואלה השרים, אשר-לו:  עזריהו בן-צדוק, הכהן.    א ד,ג אליחרף ואחיה בני שישא, ספרים;    יהושפט בן-אחילוד, המזכיר.    א ד,ד ובניהו בן-יהוידע, על-הצבא;    וצדוק ואביתר, כהנים.    א ד,ה ועזריהו בן-נתן, על-הנצבים;    וזבוד בן-נתן כהן, רעה המלך.    א ד,ו ואחישר, על-הבית;    ואדנירם בן-עבדא, על-המס.    א ד,ז ולשלמה שנים-עשר נצבים, על-כל-ישראל, וכלכלו את-המלך, ואת-ביתו:  חדש בשנה יהיה על-אחד האחד, לכלכל.    א ד,ח ואלה שמותם, בן-חור בהר אפרים.    א ד,ט בן-דקר במקץ ובשעלבים, ובית שמש; ואילון, בית חנן.    א ד,י בן-חסד, בארבות; לו שכה, וכל-ארץ חפר.    א ד,יא בן-אבינדב, כל-נפת דאר; טפת, בת-שלמה, היתה לו, לאשה.    א ד,יב בענא, בן-אחילוד, תענך, ומגדו; וכל-בית שאן אשר אצל צרתנה מתחת ליזרעאל, מבית שאן עד אבל מחולה, עד, מעבר ליקמעם.    א ד,יג בן-גבר, ברמת גלעד; לו חות יאיר בן-מנשה אשר בגלעד, לו חבל ארגב אשר בבשן--ששים ערים גדלות, חומה ובריח נחשת.    א ד,יד אחינדב בן-עדא, מחנימה.    א ד,טו אחימעץ, בנפתלי; גם-הוא, לקח את-בשמת בת-שלמה--לאשה.    א ד,טז בענא, בן-חושי, באשר, ובעלות.    א ד,יז יהושפט בן-פרוח, ביששכר.    א ד,יח שמעי בן-אלא, בבנימן.    א ד,יט גבר בן-ארי, בארץ גלעד--ארץ סיחון מלך האמרי, ועג מלך הבשן, ונציב אחד, אשר בארץ.  א ד,כ יהודה וישראל רבים, כחול אשר-על-הים לרב, אכלים ושתים, ושמחים.  א ה,א ושלמה, היה מושל בכל-הממלכות--מן-הנהר ארץ פלשתים, ועד גבול מצרים:  מגשים מנחה ועבדים את-שלמה, כל-ימי חייו.  

א ה,ב ויהי לחם-שלמה, ליום אחד:  שלשים כר סלת, וששים כר קמח.  א ה,ג עשרה בקר בראים, ועשרים בקר רעי--ומאה צאן; לבד מאיל וצבי, ויחמור, וברברים, אבוסים.  א ה,ד כי-הוא רדה בכל-עבר הנהר, מתפסח ועד-עזה--בכל-מלכי, עבר הנהר; ושלום, היה לו מכל-עבריו--מסביב.  א ה,ה וישב יהודה וישראל לבטח, איש תחת גפנו ותחת תאנתו, מדן, ועד-באר שבע--כל, ימי שלמה.  

א ה,ו ויהי לשלמה, ארבעים אלף ארות סוסים--למרכבו; ושנים-עשר אלף, פרשים.  א ה,ז וכלכלו הנצבים האלה את-המלך שלמה, ואת כל-הקרב אל-שלחן המלך-שלמה--איש חדשו:  לא יעדרו, דבר.  א ה,ח והשערים והתבן, לסוסים ולרכש--יבאו, אל-המקום אשר יהיה-שם, איש, כמשפטו.  

א ה,ט ויתן אלהים חכמה לשלמה ותבונה, הרבה מאד; ורחב לב--כחול, אשר על-שפת הים.  א ה,י ותרב חכמת שלמה, מחכמת כל-בני-קדם, ומכל, חכמת מצרים.  א ה,יא ויחכם, מכל-האדם, מאיתן האזרחי והימן וכלכל ודרדע, בני מחול; ויהי-שמו בכל-הגוים, סביב.  א ה,יב וידבר, שלשת אלפים משל; ויהי שירו, חמשה ואלף.  א ה,יג וידבר, על-העצים, מן-הארז אשר בלבנון, ועד האזוב אשר יצא בקיר; וידבר על-הבהמה ועל-העוף, ועל-הרמש ועל-הדגים.  א ה,יד ויבאו, מכל-העמים, לשמע, את חכמת שלמה--מאת כל-מלכי הארץ, אשר שמעו את-חכמתו.  

א ה,טו וישלח חירם מלך-צור את-עבדיו, אל-שלמה, כי שמע, כי אתו משחו למלך תחת אביהו:  כי אהב, היה חירם לדוד--כל-הימים.  

א ה,טז וישלח שלמה, אל-חירם לאמר.  א ה,יז אתה ידעת את-דוד אבי, כי לא יכל לבנות בית לשם יהוה אלהיו, מפני המלחמה, אשר סבבהו--עד תת-יהוה אתם, תחת כפות רגלו רגלי.  א ה,יח ועתה, הניח יהוה אלהי לי מסביב:  אין שטן, ואין פגע רע.  א ה,יט והנני אמר--לבנות בית, לשם יהוה אלהי:  כאשר דבר יהוה, אל-דוד אבי לאמר, בנך אשר אתן תחתיך על-כסאך, הוא-יבנה הבית לשמי.  א ה,כ ועתה צוה ויכרתו-לי ארזים מן-הלבנון, ועבדי יהיו עם-עבדיך, ושכר עבדיך אתן לך, ככל אשר תאמר:  כי אתה ידעת, כי אין בנו איש ידע לכרת-עצים--כצדנים.  א ה,כא ויהי כשמע חירם, את-דברי שלמה--וישמח מאד; ויאמר, ברוך יהוה היום, אשר נתן לדוד בן חכם, על-העם הרב הזה.  א ה,כב וישלח חירם, אל-שלמה לאמר, שמעתי, את אשר-שלחת אלי; אני אעשה את-כל-חפצך, בעצי ארזים ובעצי ברושים.  א ה,כג עבדי ירדו מן-הלבנון ימה, ואני אשימם דברות בים עד-המקום אשר-תשלח אלי ונפצתים שם--ואתה תשא; ואתה תעשה את-חפצי, לתת לחם ביתי.  א ה,כד ויהי חירום נתן לשלמה, עצי ארזים ועצי ברושים--כל-חפצו.  א ה,כה ושלמה נתן לחירם עשרים אלף כר חטים, מכלת לביתו, ועשרים כר, שמן כתית:  כה-יתן שלמה לחירם, שנה בשנה.  

א ה,כו ויהוה, נתן חכמה לשלמה, כאשר, דבר-לו; ויהי שלם, בין חירם ובין שלמה, ויכרתו ברית, שניהם.  א ה,כז ויעל המלך שלמה מס, מכל-ישראל; ויהי המס, שלשים אלף איש.  א ה,כח וישלחם לבנונה, עשרת אלפים בחדש חליפות--חדש יהיו בלבנון, שנים חדשים בביתו; ואדנירם, על-המס.  

א ה,כט ויהי לשלמה שבעים אלף, נשא סבל; ושמנים אלף, חצב בהר.  א ה,ל לבד משרי הנצבים לשלמה, אשר על-המלאכה, שלשת אלפים, ושלש מאות--הרדים בעם, העשים במלאכה.  

א ה,לא ויצו המלך ויסעו אבנים גדלות אבנים יקרות, ליסד הבית--אבני גזית.  א ה,לב ויפסלו בני שלמה, ובני חירום--והגבלים; ויכינו העצים והאבנים, לבנות הבית.  

א ו,א ויהי בשמונים שנה וארבע מאות שנה לצאת בני-ישראל מארץ-מצרים בשנה הרביעית בחדש זו, הוא החדש השני, למלך שלמה, על-ישראל; ויבן הבית, ליהוה.  א ו,ב והבית, אשר בנה המלך שלמה ליהוה--ששים-אמה ארכו, ועשרים רחבו; ושלשים אמה, קומתו.  א ו,ג והאולם, על-פני היכל הבית--עשרים אמה ארכו, על-פני רחב הבית; עשר באמה רחבו, על-פני הבית.  א ו,ד ויעש לבית, חלוני שקפים אטומים.  א ו,ה ויבן על-קיר הבית יצוע יציע, סביב, את-קירות הבית סביב, להיכל ולדביר; ויעש צלעות, סביב.  א ו,ו היצוע היציע התחתנה חמש באמה רחבה, והתיכנה שש באמה רחבה, והשלישית, שבע באמה רחבה:  כי מגרעות נתן לבית סביב, חוצה, לבלתי, אחז בקירות-הבית.  א ו,ז והבית, בהבנתו--אבן-שלמה מסע, נבנה; ומקבות והגרזן כל-כלי ברזל, לא-נשמע בבית בהבנתו.  א ו,ח פתח, הצלע התיכנה, אל-כתף הבית, הימנית; ובלולים, יעלו על-התיכנה, ומן-התיכנה, אל-השלשים.  א ו,ט ויבן את-הבית, ויכלהו; ויספן את-הבית גבים, ושדרת בארזים.  א ו,י ויבן את-היצוע היציע על-כל-הבית, חמש אמות קומתו; ויאחז את-הבית, בעצי ארזים.  

א ו,יא ויהי, דבר-יהוה, אל-שלמה, לאמר.  א ו,יב הבית הזה אשר-אתה בנה, אם-תלך בחקתי ואת-משפטי תעשה, ושמרת את-כל-מצותי, ללכת בהם--והקמתי את-דברי אתך, אשר דברתי אל-דוד אביך.  א ו,יג ושכנתי, בתוך בני ישראל; ולא אעזב, את-עמי ישראל.  

א ו,יד ויבן שלמה את-הבית, ויכלהו.  א ו,טו ויבן את-קירות הבית מביתה, בצלעות ארזים--מקרקע הבית עד-קירות הספן, צפה עץ מבית; ויצף את-קרקע הבית, בצלעות ברושים.  א ו,טז ויבן את-עשרים אמה מירכותי מירכתי הבית, בצלעות ארזים, מן-הקרקע, עד-הקירות; ויבן לו מבית לדביר, לקדש הקדשים.  א ו,יז וארבעים באמה, היה הבית--הוא, ההיכל לפני.  א ו,יח וארז אל-הבית, פנימה, מקלעת פקעים, ופטורי צצים:  הכל ארז, אין אבן נראה.  א ו,יט ודביר בתוך-הבית מפנימה, הכין, לתתן שם, את-ארון ברית יהוה.  א ו,כ ולפני הדביר עשרים אמה ארך ועשרים אמה רחב, ועשרים אמה קומתו, ויצפהו, זהב סגור; ויצף מזבח, ארז.  א ו,כא ויצף שלמה את-הבית מפנימה, זהב סגור; ויעבר ברתיקות ברתוקות זהב, לפני הדביר, ויצפהו, זהב.  א ו,כב ואת-כל-הבית צפה זהב, עד-תם כל-הבית; וכל-המזבח אשר-לדביר, צפה זהב.  א ו,כג ויעש בדביר, שני כרובים עצי-שמן:  עשר אמות, קומתו.  א ו,כד וחמש אמות, כנף הכרוב האחת, וחמש אמות, כנף הכרוב השנית; עשר אמות, מקצות כנפיו ועד-קצות כנפיו.  א ו,כה ועשר, באמה, הכרוב, השני:  מדה אחת וקצב אחד, לשני הכרבים.  א ו,כו קומת הכרוב האחד, עשר באמה; וכן, הכרוב השני.  א ו,כז ויתן את-הכרובים בתוך הבית הפנימי, ויפרשו את-כנפי הכרבים, ותגע כנף-האחד בקיר, וכנף הכרוב השני נגעת בקיר השני; וכנפיהם אל-תוך הבית, נגעת כנף אל-כנף.  א ו,כח ויצף את-הכרובים, זהב.  א ו,כט ואת כל-קירות הבית מסב קלע, פתוחי מקלעות כרובים ותמרת, ופטורי, צצים--מלפנים, ולחיצון.  א ו,ל ואת-קרקע הבית, צפה זהב--לפנימה, ולחיצון.  א ו,לא ואת פתח הדביר, עשה דלתות עצי-שמן; האיל מזוזות, חמשית.  א ו,לב ושתי, דלתות עצי-שמן, וקלע עליהם מקלעות כרובים ותמרת ופטורי צצים, וצפה זהב; וירד על-הכרובים ועל-התמרות, את-הזהב.  א ו,לג וכן עשה לפתח ההיכל, מזוזות עצי-שמן, מאת, רבעית.  א ו,לד ושתי דלתות, עצי ברושים; שני צלעים הדלת האחת, גלילים, ושני קלעים הדלת השנית, גלילים.  א ו,לה וקלע כרובים ותמרות, ופטרי צצים; וצפה זהב, מישר על-המחקה.  א ו,לו ויבן את-החצר הפנימית, שלשה טורי גזית; וטור, כרתת ארזים.  א ו,לז בשנה, הרביעית, יסד, בית יהוה--בירח, זו.  א ו,לח ובשנה האחת עשרה בירח בול, הוא החדש השמיני, כלה הבית, לכל-דבריו ולכל-משפטו; ויבנהו, שבע שנים.  א ז,א ואת-ביתו בנה שלמה, שלש עשרה שנה; ויכל, את-כל-ביתו.  א ז,ב ויבן את-בית יער הלבנון, מאה אמה ארכו וחמשים אמה רחבו, ושלשים אמה, קומתו; על, ארבעה טורי עמודי ארזים, וכרתות ארזים, על-העמודים.  א ז,ג וספן בארז, ממעל על-הצלעות אשר על-העמודים, ארבעים, וחמשה--חמשה עשר, הטור.  א ז,ד ושקפים, שלשה טורים; ומחזה אל-מחזה, שלש פעמים.  א ז,ה וכל-הפתחים והמזוזות, רבעים שקף; ומול מחזה אל-מחזה, שלש פעמים.  א ז,ו ואת אולם העמודים, עשה, חמשים אמה ארכו, ושלשים אמה רחבו; ואולם, על-פניהם, ועמדים ועב, על-פניהם.  א ז,ז ואולם הכסא אשר ישפט-שם, אלם המשפט עשה; וספון בארז, מהקרקע עד-הקרקע.  א ז,ח וביתו אשר-ישב שם חצר האחרת, מבית לאולם, כמעשה הזה, היה; ובית יעשה לבת-פרעה, אשר לקח שלמה, כאולם, הזה.  א ז,ט כל-אלה אבנים יקרת, כמדות גזית, מגררות במגרה, מבית ומחוץ; וממסד, עד-הטפחות, ומחוץ, עד-החצר הגדולה.  א ז,י ומיסד, אבנים יקרות אבנים גדלות--אבני עשר אמות, ואבני שמנה אמות.  א ז,יא ומלמעלה, אבנים יקרות כמדות גזית--וארז.  א ז,יב וחצר הגדולה סביב, שלשה טורים גזית, וטור, כרתת ארזים; ולחצר בית-יהוה הפנימית, ולאלם הבית.  

א ז,יג וישלח המלך שלמה, ויקח את-חירם מצר.  א ז,יד בן-אשה אלמנה הוא ממטה נפתלי, ואביו איש-צרי חרש נחשת, וימלא את-החכמה ואת-התבונה ואת-הדעת, לעשות כל-מלאכה בנחשת; ויבוא אל-המלך שלמה, ויעש את-כל-מלאכתו.  א ז,טו ויצר את-שני העמודים, נחשת:  שמנה עשרה אמה, קומת העמוד האחד, וחוט שתים-עשרה אמה, יסב את-העמוד השני.  א ז,טז ושתי כתרת עשה, לתת על-ראשי העמודים--מצק נחשת:  חמש אמות, קומת הכתרת האחת, וחמש אמות, קומת הכתרת השנית.  א ז,יז שבכים מעשה שבכה, גדלים מעשה שרשרות, לכתרת, אשר על-ראש העמודים--שבעה לכתרת האחת, ושבעה לכתרת השנית.  א ז,יח ויעש, את-העמודים; ושני טורים סביב על-השבכה האחת, לכסות את-הכתרת אשר על-ראש הרמנים, וכן עשה, לכתרת השנית.  א ז,יט וכתרת, אשר על-ראש העמודים--מעשה, שושן באולם:  ארבע, אמות.  א ז,כ וכתרת, על-שני העמודים, גם-ממעל מלעמת הבטן, אשר לעבר שבכה השבכה; והרמונים מאתים טרים סביב, על הכתרת השנית.  א ז,כא ויקם, את-העמדים, לאלם, ההיכל; ויקם את-העמוד הימני, ויקרא את-שמו יכין, ויקם את-העמוד השמאלי, ויקרא את-שמו בעז.  א ז,כב ועל ראש העמודים, מעשה שושן; ותתם, מלאכת העמודים.  א ז,כג ויעש את-הים, מוצק:  עשר באמה משפתו עד-שפתו עגל סביב, וחמש באמה קומתו, וקוה וקו שלשים באמה, יסב אתו סביב.  א ז,כד ופקעים מתחת לשפתו סביב, סבבים אתו--עשר באמה, מקפים את-הים סביב; שני טורים הפקעים, יצקים ביצקתו.  א ז,כה עמד על-שני עשר בקר, שלשה פנים צפונה ושלשה פנים ימה ושלשה פנים נגבה ושלשה פנים מזרחה, והים עליהם, מלמעלה; וכל-אחריהם, ביתה.  א ז,כו ועביו טפח, ושפתו כמעשה שפת-כוס פרח שושן; אלפים בת, יכיל.  

א ז,כז ויעש את-המכנות עשר, נחשת:  ארבע באמה, ארך המכונה האחת, וארבע באמה רחבה, ושלש באמה קומתה.  א ז,כח וזה מעשה המכונה, מסגרת להם; ומסגרת, בין השלבים.  א ז,כט ועל-המסגרות אשר בין השלבים, אריות בקר וכרובים, ועל-השלבים, כן ממעל; ומתחת לאריות ולבקר, ליות מעשה מורד.  א ז,ל וארבעה אופני נחשת למכונה האחת, וסרני נחשת, וארבעה פעמתיו, כתפת להם; מתחת לכיר הכתפות יצקות, מעבר איש ליות.  א ז,לא ופיהו מבית לכתרת ומעלה, באמה, ופיה עגל מעשה-כן, אמה וחצי האמה; וגם-על-פיה, מקלעות, ומסגרתיהם מרבעות, לא עגלות.  א ז,לב וארבעת האופנים, למתחת למסגרות, וידות האופנים, במכונה; וקומת האופן האחד, אמה וחצי האמה.  א ז,לג ומעשה, האופנים, כמעשה, אופן המרכבה; ידותם וגביהם, וחשקיהם וחשריהם--הכל מוצק.  א ז,לד וארבע כתפות--אל ארבע פנות, המכנה האחת; מן-המכנה, כתפיה.  א ז,לה ובראש המכונה, חצי האמה קומה--עגל סביב; ועל ראש המכנה ידתיה, ומסגרתיה ממנה.  א ז,לו ויפתח על-הלחת, ידתיה, ועל ומסגרתיה מסגרתיה, כרובים אריות ותמרת--כמער-איש וליות, סביב.  א ז,לז כזאת עשה, את עשר המכנות:  מוצק אחד מדה אחת, קצב אחד--לכלהנה.  

א ז,לח ויעש עשרה כירות, נחשת:  ארבעים בת יכיל הכיור האחד, ארבע באמה הכיור האחד--כיור אחד על-המכונה האחת, לעשר המכנות.  א ז,לט ויתן, את-המכנות, חמש על-כתף הבית מימין, וחמש על-כתף הבית משמאלו; ואת-הים, נתן מכתף הבית הימנית קדמה--ממול נגב.  

א ז,מ ויעש חירום--את-הכירות, ואת-היעים ואת-המזרקות; ויכל חירם, לעשות את-כל-המלאכה, אשר עשה למלך שלמה, בית יהוה.  א ז,מא עמדים שנים, וגלת הכתרת אשר-על-ראש העמודים שתים; והשבכות שתים--לכסות את-שתי גלות הכתרת, אשר על-ראש העמודים.  א ז,מב ואת-הרמנים ארבע מאות, לשתי השבכות--שני-טורים רמנים, לשבכה האחת, לכסות את-שתי גלות הכתרת, אשר על-פני העמודים.  א ז,מג ואת-המכנות, עשר; ואת-הכירת עשרה, על-המכנות.  א ז,מד ואת-הים, האחד; ואת-הבקר שנים-עשר, תחת הים.  א ז,מה ואת-הסירות ואת-היעים ואת-המזרקות, ואת כל-הכלים האהל האלה, אשר עשה חירם למלך שלמה, בית יהוה--נחשת, ממרט.  א ז,מו בככר הירדן יצקם המלך, במעבה האדמה, בין סכות, ובין צרתן.  א ז,מז וינח שלמה את-כל-הכלים, מרב מאד מאד--לא נחקר, משקל הנחשת.  א ז,מח ויעש שלמה--את כל-הכלים, אשר בית יהוה:  את, מזבח הזהב, ואת-השלחן אשר עליו לחם הפנים, זהב.  א ז,מט ואת-המנרות חמש מימין וחמש משמאול, לפני הדביר--זהב סגור; והפרח והנרת והמלקחים, זהב.  א ז,נ והספות והמזמרות והמזרקות, והכפות והמחתות--זהב סגור; והפתות לדלתות הבית הפנימי לקדש הקדשים, לדלתי הבית להיכל--זהב.  

א ז,נא ותשלם, כל-המלאכה, אשר עשה המלך שלמה, בית יהוה; ויבא שלמה את-קדשי דוד אביו, את-הכסף ואת-הזהב ואת-הכלים--נתן, באצרות בית יהוה.  

א ח,א אז יקהל שלמה את-זקני ישראל את-כל-ראשי המטות נשיאי האבות לבני ישראל, אל-המלך שלמה--ירושלם:  להעלות את-ארון ברית-יהוה, מעיר דוד--היא ציון.  א ח,ב ויקהלו אל-המלך שלמה, כל-איש ישראל, בירח האתנים, בחג--הוא, החדש השביעי.  א ח,ג ויבאו, כל זקני ישראל; וישאו הכהנים, את-הארון.  א ח,ד ויעלו את-ארון יהוה, ואת-אהל מועד, ואת-כל-כלי הקדש, אשר באהל; ויעלו אתם, הכהנים והלוים.  א ח,ה והמלך שלמה, וכל-עדת ישראל הנועדים עליו, אתו, לפני הארון--מזבחים צאן ובקר, אשר לא-יספרו ולא ימנו מרב.  א ח,ו ויבאו הכהנים את-ארון ברית-יהוה אל-מקומו, אל-דביר הבית--אל-קדש הקדשים:  אל-תחת, כנפי הכרובים.  א ח,ז כי הכרובים פרשים כנפים, אל-מקום הארון; ויסכו הכרבים על-הארון ועל-בדיו, מלמעלה.  א ח,ח ויארכו, הבדים, ויראו ראשי הבדים מן-הקדש על-פני הדביר, ולא יראו החוצה; ויהיו שם, עד היום הזה.  א ח,ט אין, בארון, רק שני לחות האבנים, אשר הנח שם משה בחרב--אשר כרת יהוה עם-בני ישראל, בצאתם מארץ מצרים.  א ח,י ויהי, בצאת הכהנים מן-הקדש; והענן מלא, את-בית יהוה.  א ח,יא ולא-יכלו הכהנים לעמד לשרת, מפני הענן:  כי-מלא כבוד-יהוה, את-בית יהוה.  

א ח,יב אז, אמר שלמה:  יהוה אמר, לשכן בערפל.  א ח,יג בנה בניתי בית זבל, לך--מכון לשבתך, עולמים.  א ח,יד ויסב המלך, את-פניו, ויברך, את כל-קהל ישראל; וכל-קהל ישראל, עמד.  א ח,טו ויאמר, ברוך יהוה אלהי ישראל, אשר דבר בפיו, את דוד אבי; ובידו מלא, לאמר.  א ח,טז מן-היום, אשר הוצאתי את-עמי את-ישראל ממצרים, לא-בחרתי בעיר מכל שבטי ישראל, לבנות בית להיות שמי שם; ואבחר בדוד, להיות על-עמי ישראל.  א ח,יז ויהי, עם-לבב דוד אבי--לבנות בית, לשם יהוה אלהי ישראל.  א ח,יח ויאמר יהוה, אל-דוד אבי, יען אשר היה עם-לבבך, לבנות בית לשמי--הטיבת, כי היה עם-לבבך.  א ח,יט רק אתה, לא תבנה הבית:  כי אם-בנך היצא מחלציך, הוא-יבנה הבית לשמי.  א ח,כ ויקם יהוה, את-דברו אשר דבר; ואקם תחת דוד אבי ואשב על-כסא ישראל, כאשר דבר יהוה, ואבנה הבית, לשם יהוה אלהי ישראל.  א ח,כא ואשם שם מקום לארון, אשר-שם ברית יהוה, אשר כרת עם-אבתינו, בהוציאו אתם מארץ מצרים.  

א ח,כב ויעמד שלמה, לפני מזבח יהוה, נגד, כל-קהל ישראל; ויפרש כפיו, השמים.  א ח,כג ויאמר, יהוה אלהי ישראל אין-כמוך אלהים, בשמים ממעל, ועל-הארץ מתחת:  שמר הברית, והחסד, לעבדיך, ההלכים לפניך בכל-לבם.  א ח,כד אשר שמרת, לעבדך דוד אבי, את אשר-דברת, לו; ותדבר בפיך ובידך מלאת, כיום הזה.  א ח,כה ועתה יהוה אלהי ישראל, שמר לעבדך דוד אבי את אשר דברת לו לאמר, לא-יכרת לך איש מלפני, ישב על-כסא ישראל:  רק אם-ישמרו בניך את-דרכם, ללכת לפני, כאשר הלכת, לפני.  א ח,כו ועתה, אלהי ישראל--יאמן נא, דבריך דברך, אשר דברת, לעבדך דוד אבי.  א ח,כז כי, האמנם, ישב אלהים, על-הארץ; הנה השמים ושמי השמים, לא יכלכלוך--אף, כי-הבית הזה אשר בניתי.  א ח,כח ופנית אל-תפלת עבדך, ואל-תחנתו--יהוה אלהי:  לשמע אל-הרנה ואל-התפלה, אשר עבדך מתפלל לפניך היום.  א ח,כט להיות עינך פתחת אל-הבית הזה, לילה ויום, אל-המקום, אשר אמרת יהיה שמי שם--לשמע, אל-התפלה, אשר יתפלל עבדך, אל-המקום הזה.  א ח,ל ושמעת אל-תחנת עבדך, ועמך ישראל, אשר יתפללו, אל-המקום הזה; ואתה תשמע אל-מקום שבתך, אל-השמים, ושמעת, וסלחת.  א ח,לא את אשר יחטא איש לרעהו, ונשא-בו אלה להאלתו; ובא, אלה לפני מזבחך--בבית הזה.  א ח,לב ואתה תשמע השמים, ועשית ושפטת את-עבדיך--להרשיע רשע, לתת דרכו בראשו; ולהצדיק צדיק, לתת לו כצדקתו.  א ח,לג בהנגף עמך ישראל, לפני אויב--אשר יחטאו-לך; ושבו אליך והודו את-שמך, והתפללו והתחננו אליך בבית הזה.  א ח,לד ואתה, תשמע השמים, וסלחת, לחטאת עמך ישראל; והשבתם, אל-האדמה, אשר נתת, לאבותם.  

א ח,לה בהעצר שמים ולא-יהיה מטר, כי יחטאו-לך; והתפללו אל-המקום הזה, והודו את-שמך, ומחטאתם ישובון, כי תענם.  א ח,לו ואתה תשמע השמים, וסלחת לחטאת עבדיך ועמך ישראל--כי תורם את-הדרך הטובה, אשר ילכו-בה; ונתתה מטר על-ארצך, אשר-נתתה לעמך לנחלה.  

א ח,לז רעב כי-יהיה בארץ, דבר כי-יהיה שדפון ירקון ארבה חסיל כי יהיה, כי יצר-לו איבו, בארץ שעריו--כל-נגע, כל-מחלה.  א ח,לח כל-תפלה כל-תחנה, אשר תהיה לכל-האדם, לכל, עמך ישראל--אשר ידעון, איש נגע לבבו, ופרש כפיו, אל-הבית הזה.  א ח,לט ואתה תשמע השמים מכון שבתך, וסלחת ועשית, ונתת לאיש ככל-דרכיו, אשר תדע את-לבבו:  כי-אתה ידעת לבדך, את-לבב כל-בני האדם.  א ח,מ למען, יראוך, כל-הימים, אשר-הם חיים על-פני האדמה--אשר נתתה, לאבתינו.  א ח,מא וגם, אל-הנכרי, אשר לא-מעמך ישראל, הוא; ובא מארץ רחוקה, למען שמך.  א ח,מב כי ישמעון, את-שמך הגדול, ואת-ידך החזקה, וזרעך הנטויה; ובא והתפלל, אל-הבית הזה.  א ח,מג אתה תשמע השמים, מכון שבתך, ועשית, ככל אשר-יקרא אליך הנכרי--למען ידעון כל-עמי הארץ את-שמך, ליראה אתך כעמך ישראל, ולדעת, כי-שמך נקרא על-הבית הזה אשר בניתי.  א ח,מד כי-יצא עמך למלחמה על-איבו, בדרך אשר תשלחם; והתפללו אל-יהוה, דרך העיר אשר בחרת בה, והבית, אשר-בנתי לשמך.  א ח,מה ושמעת, השמים, את-תפלתם, ואת-תחנתם; ועשית, משפטם.  א ח,מו כי יחטאו-לך, כי אין אדם אשר לא-יחטא, ואנפת בם, ונתתם לפני אויב; ושבום שביהם אל-ארץ האויב, רחוקה או קרובה.  א ח,מז והשיבו, אל-לבם, בארץ, אשר נשבו-שם; ושבו והתחננו אליך, בארץ שביהם לאמר, חטאנו והעוינו, רשענו.  א ח,מח ושבו אליך, בכל-לבבם ובכל-נפשם, בארץ איביהם, אשר-שבו אתם; והתפללו אליך, דרך ארצם אשר נתתה לאבותם, העיר אשר בחרת, והבית אשר-בנית בניתי לשמך.  א ח,מט ושמעת השמים מכון שבתך, את-תפלתם ואת-תחנתם; ועשית, משפטם.  א ח,נ וסלחת לעמך אשר חטאו-לך, ולכל-פשעיהם אשר פשעו-בך; ונתתם לרחמים לפני שביהם, ורחמום.  א ח,נא כי-עמך ונחלתך, הם, אשר הוצאת ממצרים, מתוך כור הברזל.  א ח,נב להיות עיניך פתחת אל-תחנת עבדך, ואל-תחנת עמך ישראל, לשמע אליהם, בכל קראם אליך.  א ח,נג כי-אתה הבדלתם לך, לנחלה, מכל, עמי הארץ:  כאשר דברת ביד משה עבדך, בהוציאך את-אבתינו ממצרים--אדני יהוה.  

א ח,נד ויהי ככלות שלמה, להתפלל אל-יהוה, את כל-התפלה והתחנה, הזאת; קם מלפני מזבח יהוה, מכרע על-ברכיו, וכפיו, פרשות השמים.  א ח,נה ויעמד--ויברך, את כל-קהל ישראל:  קול גדול, לאמר.  א ח,נו ברוך יהוה, אשר נתן מנוחה לעמו ישראל, ככל, אשר דבר:  לא-נפל דבר אחד, מכל דברו הטוב, אשר דבר, ביד משה עבדו.  א ח,נז יהי יהוה אלהינו עמנו, כאשר היה עם-אבתינו:  אל-יעזבנו, ואל-יטשנו.  א ח,נח להטות לבבנו, אליו--ללכת בכל-דרכיו, ולשמר מצותיו וחקיו ומשפטיו, אשר צוה, את-אבתינו.  א ח,נט ויהיו דברי אלה, אשר התחננתי לפני יהוה, קרבים אל-יהוה אלהינו, יומם ולילה:  לעשות משפט עבדו, ומשפט עמו ישראל--דבר-יום ביומו.  א ח,ס למען, דעת כל-עמי הארץ, כי יהוה, הוא האלהים:  אין, עוד.  א ח,סא והיה לבבכם שלם, עם יהוה אלהינו, ללכת בחקיו ולשמר מצותיו, כיום הזה.  א ח,סב והמלך, וכל-ישראל עמו, זבחים זבח, לפני יהוה.  א ח,סג ויזבח שלמה, את זבח השלמים אשר זבח ליהוה, בקר עשרים ושנים אלף, וצאן מאה ועשרים אלף; ויחנכו את-בית יהוה, המלך וכל-בני ישראל.  א ח,סד ביום ההוא, קדש המלך את-תוך החצר אשר לפני בית-יהוה--כי-עשה שם את-העלה ואת-המנחה, ואת חלבי השלמים:  כי-מזבח הנחשת, אשר לפני יהוה, קטן מהכיל את-העלה ואת-המנחה, ואת חלבי השלמים.  א ח,סה ויעש שלמה בעת-ההיא את-החג וכל-ישראל עמו קהל גדול מלבוא חמת עד-נחל מצרים, לפני יהוה אלהינו, שבעת ימים, ושבעת ימים--ארבעה עשר, יום.  א ח,סו ביום השמיני שלח את-העם, ויברכו את-המלך; וילכו לאהליהם, שמחים וטובי לב, על כל-הטובה אשר עשה יהוה לדוד עבדו, ולישראל עמו.  א ט,א ויהי ככלות שלמה, לבנות את-בית-יהוה ואת-בית המלך, ואת כל-חשק שלמה, אשר חפץ לעשות.  

א ט,ב וירא יהוה אל-שלמה, שנית, כאשר נראה אליו, בגבעון.  א ט,ג ויאמר יהוה אליו, שמעתי את-תפלתך ואת-תחנתך אשר התחננתה לפני--הקדשתי את-הבית הזה אשר בנתה, לשום-שמי שם עד-עולם; והיו עיני ולבי שם, כל-הימים.  א ט,ד ואתה אם-תלך לפני, כאשר הלך דוד אביך בתם-לבב ובישר, לעשות, ככל אשר צויתיך--חקי ומשפטי, תשמר.  א ט,ה והקמתי את-כסא ממלכתך, על-ישראל--לעלם:  כאשר דברתי, על-דוד אביך לאמר, לא-יכרת לך איש, מעל כסא ישראל.  א ט,ו אם-שוב תשבון אתם ובניכם, מאחרי, ולא תשמרו מצותי חקתי, אשר נתתי לפניכם; והלכתם, ועבדתם אלהים אחרים, והשתחויתם, להם.  א ט,ז והכרתי את-ישראל, מעל פני האדמה אשר נתתי להם, ואת-הבית אשר הקדשתי לשמי, אשלח מעל פני; והיה ישראל למשל ולשנינה, בכל-העמים.  א ט,ח והבית הזה יהיה עליון, כל-עבר עליו ישם ושרק; ואמרו, על-מה עשה יהוה ככה, לארץ הזאת, ולבית הזה.  א ט,ט ואמרו, על אשר עזבו את-יהוה אלהיהם אשר הוציא את-אבתם מארץ מצרים, ויחזקו באלהים אחרים, וישתחו וישתחוו להם ויעבדם; על-כן, הביא יהוה עליהם, את כל-הרעה, הזאת.  

א ט,י ויהי, מקצה עשרים שנה, אשר-בנה שלמה, את-שני הבתים--את-בית יהוה, ואת-בית המלך.  א ט,יא חירם מלך-צר נשא את-שלמה בעצי ארזים ובעצי ברושים, ובזהב--לכל-חפצו; אז יתן המלך שלמה לחירם, עשרים עיר, בארץ, הגליל.  א ט,יב ויצא חירם, מצר, לראות את-הערים, אשר נתן-לו שלמה; ולא ישרו, בעיניו.  א ט,יג ויאמר--מה הערים האלה, אשר-נתתה לי אחי; ויקרא להם ארץ כבול, עד היום הזה.  

א ט,יד וישלח חירם, למלך, מאה ועשרים, ככר זהב.  א ט,טו וזה דבר-המס אשר-העלה המלך שלמה, לבנות את-בית יהוה ואת-ביתו ואת-המלוא, ואת, חומת ירושלם; ואת-חצר ואת-מגדו, ואת-גזר.  א ט,טז פרעה מלך-מצרים עלה, וילכד את-גזר וישרפה באש, ואת-הכנעני הישב בעיר, הרג; ויתנה, שלחים, לבתו, אשת שלמה.  א ט,יז ויבן שלמה את-גזר, ואת-בית חרן תחתון.  א ט,יח ואת-בעלת ואת-תמר תדמר במדבר, בארץ.  א ט,יט ואת כל-ערי המסכנות, אשר היו לשלמה, ואת ערי הרכב, ואת ערי הפרשים; ואת חשק שלמה, אשר חשק לבנות בירושלם ובלבנון, ובכל, ארץ ממשלתו.  א ט,כ כל-העם הנותר מן-האמרי החתי הפרזי, החוי והיבוסי, אשר לא-מבני ישראל, המה.  א ט,כא בניהם, אשר נתרו אחריהם בארץ, אשר לא-יכלו בני ישראל, להחרימם; ויעלם שלמה למס-עבד, עד היום הזה.  א ט,כב ומבני, ישראל, לא-נתן שלמה, עבד:  כי-הם אנשי המלחמה, ועבדיו ושריו ושלישיו, ושרי רכבו, ופרשיו.  

א ט,כג אלה שרי הנצבים, אשר על-המלאכה לשלמה, חמשים, וחמש מאות--הרדים בעם, העשים במלאכה.  א ט,כד אך בת-פרעה, עלתה מעיר דוד, אל-ביתה, אשר בנה-לה; אז, בנה את-המלוא.  א ט,כה והעלה שלמה שלש פעמים בשנה עלות ושלמים, על-המזבח אשר בנה ליהוה, והקטיר אתו, אשר לפני יהוה; ושלם, את-הבית.  א ט,כו ואני עשה המלך שלמה בעציון-גבר אשר את-אלות, על-שפת ים-סוף--בארץ אדום.  א ט,כז וישלח חירם באני, את-עבדיו, אנשי אניות, ידעי הים--עם, עבדי שלמה.  א ט,כח ויבאו אופירה--ויקחו משם זהב, ארבע-מאות ועשרים ככר; ויבאו, אל-המלך שלמה.  

א י,א ומלכת-שבא, שמעת את-שמע שלמה--לשם יהוה; ותבא לנסתו, בחידות.  א י,ב ותבא ירושלמה, בחיל כבד מאד, גמלים נשאים בשמים וזהב רב-מאד, ואבן יקרה; ותבא, אל-שלמה, ותדבר אליו, את כל-אשר היה עם-לבבה.  א י,ג ויגד-לה שלמה, את-כל-דבריה:  לא-היה דבר נעלם מן-המלך, אשר לא הגיד לה.  א י,ד ותרא, מלכת-שבא, את, כל-חכמת שלמה; והבית, אשר בנה.  א י,ה ומאכל שלחנו ומושב עבדיו ומעמד משרתו ומלבשיהם, ומשקיו, ועלתו, אשר יעלה בית יהוה; ולא-היה בה עוד, רוח.  א י,ו ותאמר, אל-המלך, אמת היה הדבר, אשר שמעתי בארצי--על-דבריך, ועל-חכמתך.  א י,ז ולא-האמנתי לדברים, עד אשר-באתי ותראינה עיני, והנה לא-הגד-לי, החצי:  הוספת חכמה וטוב, אל-השמועה אשר שמעתי.  א י,ח אשרי אנשיך, אשרי עבדיך אלה, העמדים לפניך תמיד, השמעים את-חכמתך.  א י,ט יהי יהוה אלהיך, ברוך, אשר חפץ בך, לתתך על-כסא ישראל--באהבת יהוה את-ישראל, לעלם, וישימך למלך, לעשות משפט וצדקה.  א י,י ותתן למלך מאה ועשרים ככר זהב, ובשמים הרבה מאד--ואבן יקרה; לא בא כבשם ההוא עוד לרב, אשר-נתנה מלכת-שבא למלך שלמה.  א י,יא וגם אני חירם, אשר-נשא זהב מאופיר:  הביא מאפיר עצי אלמגים, הרבה מאד--ואבן יקרה.  א י,יב ויעש המלך את-עצי האלמגים מסעד לבית-יהוה, ולבית המלך, וכנרות ונבלים, לשרים; לא בא-כן עצי אלמגים, ולא נראה, עד, היום הזה.  א י,יג והמלך שלמה נתן למלכת-שבא, את-כל-חפצה אשר שאלה, מלבד אשר נתן-לה, כיד המלך שלמה; ותפן ותלך לארצה, היא ועבדיה.  

א י,יד ויהי משקל הזהב, אשר-בא לשלמה בשנה אחת--שש מאות ששים ושש, ככר זהב.  א י,טו לבד מאנשי התרים, ומסחר הרכלים, וכל-מלכי הערב, ופחות הארץ.  א י,טז ויעש המלך שלמה מאתים צנה, זהב שחוט; שש-מאות זהב, יעלה על-הצנה האחת.  א י,יז ושלש-מאות מגנים, זהב שחוט--שלשת מנים זהב, יעלה על-המגן האחת; ויתנם המלך, בית יער הלבנון.  

א י,יח ויעש המלך כסא-שן, גדול; ויצפהו, זהב מופז.  א י,יט שש מעלות לכסה, וראש-עגל לכסה מאחריו, וידת מזה ומזה, אל-מקום השבת; ושנים אריות, עמדים אצל הידות.  א י,כ ושנים עשר אריים, עמדים שם על-שש המעלות--מזה ומזה; לא-נעשה כן, לכל-ממלכות.  א י,כא וכל כלי משקה המלך שלמה, זהב, וכל כלי בית-יער הלבנון, זהב סגור:  אין כסף, לא נחשב בימי שלמה--למאומה.  א י,כב כי אני תרשיש למלך בים, עם אני חירם; אחת לשלש שנים תבוא אני תרשיש, נשאת זהב וכסף, שנהבים וקפים, ותכיים.  א י,כג ויגדל המלך שלמה, מכל מלכי הארץ--לעשר, ולחכמה.  א י,כד וכל-הארץ--מבקשים, את-פני שלמה:  לשמע, את-חכמתו, אשר-נתן אלהים, בלבו.  א י,כה והמה מבאים איש מנחתו כלי כסף וכלי זהב ושלמות, ונשק ובשמים, סוסים, ופרדים--דבר-שנה, בשנה.  

א י,כו ויאסף שלמה, רכב ופרשים, ויהי-לו אלף וארבע-מאות רכב, ושנים-עשר אלף פרשים; וינחם בערי הרכב, ועם-המלך בירושלם.  א י,כז ויתן המלך את-הכסף בירושלם, כאבנים; ואת הארזים, נתן כשקמים אשר-בשפלה--לרב.  א י,כח ומוצא הסוסים אשר לשלמה, ממצרים; ומקוה--סחרי המלך, יקחו מקוה במחיר.  א י,כט ותעלה ותצא מרכבה ממצרים, בשש מאות כסף, וסוס, בחמשים ומאה; וכן לכל-מלכי החתים, ולמלכי ארם--בידם יצאו.  

א יא,א והמלך שלמה, אהב נשים נכריות רבות--ואת-בת-פרעה:  מואביות עמניות אדמית, צדנית חתית.  א יא,ב מן-הגוים, אשר אמר-יהוה אל-בני ישראל לא-תבאו בהם והם לא-יבאו בכם, אכן יטו את-לבבכם, אחרי אלהיהם--בהם דבק שלמה, לאהבה.  א יא,ג ויהי-לו נשים, שרות שבע מאות, ופלגשים, שלש מאות; ויטו נשיו, את-לבו.  א יא,ד ויהי, לעת זקנת שלמה, נשיו הטו את-לבבו, אחרי אלהים אחרים; ולא-היה לבבו שלם עם-יהוה אלהיו, כלבב דויד אביו.  א יא,ה וילך שלמה--אחרי עשתרת, אלהי צדנים; ואחרי מלכם, שקץ עמנים.  א יא,ו ויעש שלמה הרע, בעיני יהוה; ולא מלא אחרי יהוה, כדוד אביו.  

א יא,ז אז יבנה שלמה במה, לכמוש שקץ מואב, בהר, אשר על-פני ירושלם; ולמלך, שקץ בני עמון.  א יא,ח וכן עשה, לכל-נשיו הנכריות, מקטירות ומזבחות, לאלהיהן.  א יא,ט ויתאנף יהוה, בשלמה:  כי-נטה לבבו, מעם יהוה אלהי ישראל, הנראה אליו, פעמים.  א יא,י וצוה אליו, על-הדבר הזה, לבלתי-לכת, אחרי אלהים אחרים; ולא שמר, את אשר-צוה יהוה.  

א יא,יא ויאמר יהוה לשלמה, יען אשר היתה-זאת עמך, ולא שמרת בריתי וחקתי, אשר צויתי עליך--קרע אקרע את-הממלכה מעליך, ונתתיה לעבדך.  א יא,יב אך-בימיך לא אעשנה, למען דוד אביך:  מיד בנך, אקרענה.  א יא,יג רק את-כל-הממלכה לא אקרע, שבט אחד אתן לבנך:  למען דוד עבדי, ולמען ירושלם אשר בחרתי.  

א יא,יד ויקם יהוה שטן לשלמה, את הדד האדמי:  מזרע המלך הוא, באדום.  א יא,טו ויהי, בהיות דוד את-אדום, בעלות יואב שר הצבא, לקבר את-החללים; ויך כל-זכר, באדום.  א יא,טז כי ששת חדשים ישב-שם יואב, וכל-ישראל, עד-הכרית כל-זכר, באדום.  א יא,יז ויברח אדד הוא ואנשים אדמיים מעבדי אביו, אתו--לבוא מצרים; והדד, נער קטן.  א יא,יח ויקמו, ממדין, ויבאו, פארן; ויקחו אנשים עמם מפארן, ויבאו מצרים אל-פרעה מלך-מצרים, ויתן-לו בית ולחם אמר לו, וארץ נתן לו.  א יא,יט וימצא הדד חן בעיני פרעה, מאד; ויתן-לו אשה את-אחות אשתו, אחות תחפניס הגבירה.  א יא,כ ותלד לו אחות תחפניס, את גנבת בנו, ותגמלהו תחפנס, בתוך בית פרעה; ויהי גנבת בית פרעה, בתוך בני פרעה.  א יא,כא והדד שמע במצרים, כי-שכב דוד עם-אבתיו, וכי-מת, יואב שר-הצבא; ויאמר הדד אל-פרעה, שלחני ואלך אל-ארצי.  א יא,כב ויאמר לו פרעה, כי מה-אתה חסר עמי, והנך מבקש, ללכת אל-ארצך; ויאמר לא, כי שלח תשלחני.  א יא,כג ויקם אלהים לו שטן, את-רזון בן-אלידע:  אשר ברח, מאת הדדעזר מלך-צובה--אדניו.  א יא,כד ויקבץ עליו, אנשים, ויהי שר-גדוד, בהרג דוד אתם; וילכו דמשק וישבו בה, וימלכו בדמשק.  א יא,כה ויהי שטן לישראל כל-ימי שלמה, ואת-הרעה אשר הדד; ויקץ, בישראל, וימלך, על-ארם.  

א יא,כו וירבעם בן-נבט אפרתי מן-הצרדה, ושם אמו צרועה אשה אלמנה, עבד, לשלמה; וירם יד, במלך.  א יא,כז וזה הדבר, אשר-הרים יד במלך:  שלמה, בנה את-המלוא--סגר, את-פרץ עיר דוד אביו.  א יא,כח והאיש ירבעם, גבור חיל; וירא שלמה את-הנער, כי-עשה מלאכה הוא, ויפקד אתו, לכל-סבל בית יוסף.  

א יא,כט ויהי בעת ההיא, וירבעם יצא מירושלם; וימצא אתו אחיה השילני הנביא בדרך, והוא מתכסה בשלמה חדשה, ושניהם לבדם, בשדה.  א יא,ל ויתפש אחיה, בשלמה החדשה אשר עליו; ויקרעה--שנים עשר, קרעים.  א יא,לא ויאמר, לירבעם, קח-לך, עשרה קרעים:  כי כה אמר יהוה אלהי ישראל, הנני קרע את-הממלכה מיד שלמה, ונתתי לך, את עשרה השבטים.  א יא,לב והשבט האחד, יהיה-לו--למען עבדי דוד, ולמען ירושלם, העיר אשר בחרתי בה, מכל שבטי ישראל.  א יא,לג יען אשר עזבוני, וישתחוו לעשתרת אלהי צדנין, לכמוש אלהי מואב, ולמלכם אלהי בני-עמון; ולא-הלכו בדרכי, לעשות הישר בעיני וחקתי ומשפטי--כדוד אביו.  א יא,לד ולא-אקח את-כל-הממלכה, מידו:  כי נשיא אשתנו, כל ימי חייו, למען דוד עבדי אשר בחרתי אתו, אשר שמר מצותי וחקתי.  א יא,לה ולקחתי המלוכה, מיד בנו; ונתתיה לך, את עשרת השבטים.  א יא,לו ולבנו, אתן שבט-אחד--למען היות-ניר לדויד-עבדי כל-הימים לפני, בירושלם, העיר אשר בחרתי לי, לשום שמי שם.  א יא,לז ואתך אקח--ומלכת, בכל אשר-תאוה נפשך; והיית מלך, על-ישראל.  א יא,לח והיה, אם-תשמע את-כל-אשר אצוך, והלכת בדרכי ועשית הישר בעיני לשמור חקותי ומצותי, כאשר עשה דוד עבדי--והייתי עמך, ובניתי לך בית-נאמן כאשר בניתי לדוד, ונתתי לך, את-ישראל.  א יא,לט ואענה את-זרע דוד, למען זאת--אך, לא כל-הימים.  

א יא,מ ויבקש שלמה, להמית את-ירבעם; ויקם ירבעם, ויברח מצרים אל-שישק מלך-מצרים, ויהי במצרים, עד-מות שלמה.  

א יא,מא ויתר דברי שלמה וכל-אשר עשה, וחכמתו--הלוא-הם כתבים, על-ספר דברי שלמה.  א יא,מב והימים, אשר מלך שלמה בירושלם על-כל-ישראל--ארבעים, שנה.  א יא,מג וישכב שלמה, עם-אבתיו, ויקבר, בעיר דוד אביו; וימלך רחבעם בנו, תחתיו.  

א יב,א וילך רחבעם, שכם:  כי שכם בא כל-ישראל, להמליך אתו.  א יב,ב ויהי כשמע ירבעם בן-נבט, והוא עודנו במצרים, אשר ברח, מפני המלך שלמה; וישב ירבעם, במצרים.  א יב,ג וישלחו, ויקראו-לו, ויבאו ויבא ירבעם, וכל-קהל ישראל; וידברו, אל-רחבעם לאמר.  א יב,ד אביך, הקשה את-עלנו; ואתה עתה הקל מעבדת אביך הקשה, ומעלו הכבד אשר-נתן עלינו--ונעבדך.  א יב,ה ויאמר אליהם, לכו-עד שלשה ימים--ושובו אלי; וילכו, העם.  א יב,ו ויועץ המלך רחבעם, את-הזקנים אשר-היו עמדים את-פני שלמה אביו, בהיתו חי, לאמר:  איך אתם נועצים, להשיב את-העם-הזה דבר.  א יב,ז וידבר וידברו אליו לאמר, אם-היום תהיה-עבד לעם הזה ועבדתם, ועניתם, ודברת אליהם דברים טובים--והיו לך עבדים, כל-הימים.  א יב,ח ויעזב את-עצת הזקנים, אשר יעצהו; ויועץ, את-הילדים אשר גדלו אתו, אשר העמדים, לפניו.  א יב,ט ויאמר אליהם, מה אתם נועצים, ונשיב דבר, את-העם הזה--אשר דברו אלי, לאמר, הקל מן-העל, אשר-נתן אביך עלינו.  א יב,י וידברו אליו, הילדים אשר גדלו אתו לאמר, כה-תאמר לעם הזה אשר דברו אליך לאמר אביך הכביד את-עלנו, ואתה הקל מעלינו:  כה תדבר אליהם, קטני עבה ממתני אבי.  א יב,יא ועתה, אבי העמיס עליכם על כבד, ואני, אוסיף על-עלכם; אבי, יסר אתכם בשוטים, ואני, איסר אתכם בעקרבים.  א יב,יב ויבו ירבעם וכל-העם אל-רחבעם, ביום השלישי, כאשר דבר המלך לאמר, שובו אלי ביום השלישי.  א יב,יג ויען המלך את-העם, קשה; ויעזב את-עצת הזקנים, אשר יעצהו.  א יב,יד וידבר אליהם, כעצת הילדים לאמר, אבי הכביד את-עלכם, ואני אסיף על-עלכם; אבי, יסר אתכם בשוטים, ואני, איסר אתכם בעקרבים.  א יב,טו ולא-שמע המלך, אל-העם:  כי-היתה סבה, מעם יהוה, למען הקים את-דברו אשר דבר יהוה ביד אחיה השילני, אל-ירבעם בן-נבט.  א יב,טז וירא כל-ישראל, כי לא-שמע המלך אלהם, וישבו העם את-המלך דבר לאמר מה-לנו חלק בדוד ולא-נחלה בבן-ישי לאהליך ישראל, עתה ראה ביתך דוד; וילך ישראל, לאהליו.  א יב,יז ובני ישראל, הישבים בערי יהודה--וימלך עליהם, רחבעם.  

א יב,יח וישלח המלך רחבעם, את-אדרם אשר על-המס, וירגמו כל-ישראל בו אבן, וימת; והמלך רחבעם, התאמץ לעלות במרכבה, לנוס, ירושלם.  א יב,יט ויפשעו ישראל בבית דוד, עד היום הזה.  

א יב,כ ויהי כשמע כל-ישראל, כי-שב ירבעם, וישלחו ויקראו אתו אל-העדה, וימליכו אתו על-כל-ישראל:  לא היה אחרי בית-דוד, זולתי שבט-יהודה לבדו.  א יב,כא ויבאו ויבא רחבעם, ירושלם, ויקהל את-כל-בית יהודה ואת-שבט בנימן מאה ושמנים אלף בחור, עשה מלחמה--להלחם, עם-בית ישראל, להשיב את-המלוכה, לרחבעם בן-שלמה.  

א יב,כב ויהי דבר האלהים, אל-שמעיה איש-האלהים לאמר.  א יב,כג אמר, אל-רחבעם בן-שלמה מלך יהודה, ואל-כל-בית יהודה, ובנימין; ויתר העם, לאמר.  א יב,כד כה אמר יהוה לא-תעלו ולא-תלחמון עם-אחיכם בני-ישראל, שובו איש לביתו--כי מאתי נהיה, הדבר הזה; וישמעו את-דבר יהוה, וישבו ללכת כדבר יהוה.  

א יב,כה ויבן ירבעם את-שכם בהר אפרים, וישב בה; ויצא משם, ויבן את-פנואל.  א יב,כו ויאמר ירבעם, בלבו:  עתה תשוב הממלכה, לבית דוד.  א יב,כז אם-יעלה העם הזה, לעשות זבחים בבית-יהוה בירושלם, ושב לב העם הזה אל-אדניהם, אל-רחבעם מלך יהודה; והרגני, ושבו אל-רחבעם מלך-יהודה.  א יב,כח ויועץ המלך--ויעש, שני עגלי זהב; ויאמר אלהם, רב-לכם מעלות ירושלם--הנה אלהיך ישראל, אשר העלוך מארץ מצרים.  א יב,כט וישם את-האחד, בבית-אל; ואת-האחד, נתן בדן.  א יב,ל ויהי הדבר הזה, לחטאת; וילכו העם לפני האחד, עד-דן.  א יב,לא ויעש, את-בית במות; ויעש כהנים מקצות העם, אשר לא-היו מבני לוי.  א יב,לב ויעש ירבעם חג בחדש השמיני בחמשה-עשר יום לחדש כחג אשר ביהודה, ויעל על-המזבח--כן עשה בבית-אל, לזבח לעגלים אשר-עשה; והעמיד בבית אל, את-כהני הבמות אשר עשה.  א יב,לג ויעל על-המזבח אשר-עשה בבית-אל, בחמשה עשר יום בחדש השמיני--בחדש, אשר-בדא מלבד מלבו; ויעש חג לבני ישראל, ויעל על-המזבח להקטיר.  

א יג,א והנה איש אלהים, בא מיהודה בדבר יהוה--אל-בית-אל; וירבעם עמד על-המזבח, להקטיר.  א יג,ב ויקרא על-המזבח, בדבר יהוה, ויאמר מזבח מזבח, כה אמר יהוה:  הנה-בן נולד לבית-דוד, יאשיהו שמו, וזבח עליך את-כהני הבמות המקטרים עליך, ועצמות אדם ישרפו עליך.  א יג,ג ונתן ביום ההוא מופת, לאמר, זה המופת, אשר דבר יהוה:  הנה המזבח נקרע, ונשפך הדשן אשר-עליו.  א יג,ד ויהי כשמע המלך את-דבר איש-האלהים, אשר קרא על-המזבח בבית-אל, וישלח ירבעם את-ידו מעל המזבח, לאמר תפשהו; ותיבש ידו אשר שלח עליו, ולא יכל להשיבה אליו.  א יג,ה והמזבח נקרע, וישפך הדשן מן-המזבח:  כמופת, אשר נתן איש האלהים--בדבר יהוה.  א יג,ו ויען המלך ויאמר אל-איש האלהים, חל-נא את-פני יהוה אלהיך והתפלל בעדי, ותשב ידי, אלי; ויחל איש-האלהים, את-פני יהוה, ותשב יד-המלך אליו, ותהי כבראשנה.  א יג,ז וידבר המלך אל-איש האלהים, באה-אתי הביתה וסעדה; ואתנה לך, מתת.  א יג,ח ויאמר איש-האלהים, אל-המלך, אם-תתן-לי את-חצי ביתך, לא אבא עמך; ולא-אכל לחם ולא אשתה-מים, במקום הזה.  א יג,ט כי-כן צוה אתי, בדבר יהוה לאמר, לא-תאכל לחם, ולא תשתה-מים; ולא תשוב, בדרך אשר הלכת.  א יג,י וילך, בדרך אחר; ולא-שב בדרך, אשר בא בה אל-בית-אל.  

א יג,יא ונביא אחד זקן, ישב בבית-אל; ויבוא בנו ויספר-לו את-כל-המעשה אשר-עשה איש-האלהים היום בבית-אל, את-הדברים אשר דבר אל-המלך, ויספרום, לאביהם.  א יג,יב וידבר אלהם אביהם, אי-זה הדרך הלך; ויראו בניו, את-הדרך אשר הלך איש האלהים, אשר-בא, מיהודה.  א יג,יג ויאמר, אל-בניו, חבשו-לי, החמור; ויחבשו-לו החמור, וירכב עליו.  א יג,יד וילך, אחרי איש האלהים, וימצאהו, ישב תחת האלה; ויאמר אליו, האתה איש-האלהים אשר-באת מיהודה--ויאמר אני.  א יג,טו ויאמר אליו, לך אתי הביתה; ואכל, לחם.  א יג,טז ויאמר, לא אוכל לשוב אתך--ולבוא אתך; ולא-אכל לחם, ולא-אשתה אתך מים, במקום, הזה.  א יג,יז כי-דבר אלי, בדבר יהוה, לא-תאכל לחם, ולא-תשתה שם מים; לא-תשוב ללכת, בדרך אשר-הלכת בה.  א יג,יח ויאמר לו, גם-אני נביא כמוך, ומלאך דבר אלי בדבר יהוה לאמר השבהו אתך אל-ביתך, ויאכל לחם וישת מים; כחש, לו.  א יג,יט וישב אתו, ויאכל לחם בביתו--וישת מים.  א יג,כ ויהי, הם ישבים אל-השלחן;  
 
ויהי, דבר-יהוה, אל-הנביא, אשר השיבו.  א יג,כא ויקרא אל-איש האלהים, אשר-בא מיהודה לאמר, כה, אמר יהוה:  יען, כי מרית פי יהוה, ולא שמרת את-המצוה, אשר צוך יהוה אלהיך.  א יג,כב ותשב, ותאכל לחם ותשת מים, במקום אשר דבר אליך, אל-תאכל לחם ואל-תשת מים--לא-תבוא נבלתך, אל-קבר אבתיך.  א יג,כג ויהי, אחרי אכלו לחם--ואחרי שתותו; ויחבש-לו החמור, לנביא אשר השיבו.  א יג,כד וילך, וימצאהו אריה בדרך וימיתהו; ותהי נבלתו, משלכת בדרך, והחמור עמד אצלה, והאריה עמד אצל הנבלה.  א יג,כה והנה אנשים עברים, ויראו את-הנבלה משלכת בדרך, ואת-האריה, עמד אצל הנבלה; ויבאו וידברו בעיר, אשר הנביא הזקן ישב בה.  א יג,כו וישמע הנביא, אשר השיבו מן-הדרך, ויאמר איש האלהים הוא, אשר מרה את-פי יהוה; ויתנהו יהוה לאריה, וישברהו וימתהו, כדבר יהוה, אשר דבר-לו.  א יג,כז וידבר אל-בניו לאמר, חבשו-לי את-החמור; ויחבשו.  א יג,כח וילך, וימצא את-נבלתו משלכת בדרך, וחמור והאריה, עמדים אצל הנבלה:  לא-אכל האריה את-הנבלה, ולא שבר את-החמור.  א יג,כט וישא הנביא את-נבלת איש-האלהים, וינחהו אל-החמור--וישיבהו; ויבא, אל-עיר הנביא הזקן, לספד, ולקברו.  א יג,ל וינח את-נבלתו, בקברו; ויספדו עליו, הוי אחי.  א יג,לא ויהי, אחרי קברו אתו, ויאמר אל-בניו לאמר, במותי וקברתם אתי בקבר אשר איש האלהים קבור בו:  אצל, עצמתיו, הניחו, את-עצמתי.  א יג,לב כי היה יהיה הדבר, אשר קרא בדבר יהוה, על-המזבח, אשר בבית-אל; ועל כל-בתי הבמות, אשר בערי שמרון.  

א יג,לג אחר הדבר הזה, לא-שב ירבעם מדרכו הרעה; וישב ויעש מקצות העם, כהני במות--החפץ ימלא את-ידו, ויהי כהני במות.  א יג,לד ויהי בדבר הזה, לחטאת בית ירבעם; ולהכחיד, ולהשמיד, מעל, פני האדמה.  

א יד,א בעת ההיא, חלה אביה בן-ירבעם.  א יד,ב ויאמר ירבעם לאשתו, קומי נא והשתנית, ולא ידעו, כי-אתי את אשת ירבעם; והלכת שלה, הנה-שם אחיה הנביא--הוא-דבר עלי למלך, על-העם הזה.  א יד,ג ולקחת בידך עשרה לחם ונקדים, ובקבק דבש--ובאת אליו; הוא יגיד לך, מה-יהיה לנער.  א יד,ד ותעש כן, אשת ירבעם, ותקם ותלך שלה, ותבא בית אחיה; ואחיהו לא-יכל לראות, כי קמו עיניו משיבו.  

א יד,ה ויהוה אמר אל-אחיהו, הנה אשת ירבעם באה לדרש דבר מעמך אל-בנה כי-חלה הוא--כזה וכזה, תדבר אליה; ויהי כבאה, והיא מתנכרה.  א יד,ו ויהי כשמע אחיהו את-קול רגליה, באה בפתח, ויאמר, באי אשת ירבעם; למה זה, את מתנכרה, ואנכי, שלוח אליך קשה.  א יד,ז לכי אמרי לירבעם, כה-אמר יהוה אלהי ישראל, יען אשר הרמתיך, מתוך העם; ואתנך נגיד, על עמי ישראל.  א יד,ח ואקרע את-הממלכה מבית דוד, ואתנה לך; ולא-היית כעבדי דוד, אשר שמר מצותי ואשר-הלך אחרי בכל-לבבו, לעשות, רק הישר בעיני.  א יד,ט ותרע לעשות, מכל אשר-היו לפניך; ותלך ותעשה-לך אלהים אחרים ומסכות, להכעיסני, ואתי השלכת, אחרי גוך.  א יד,י לכן, הנני מביא רעה אל-בית ירבעם, והכרתי לירבעם משתין בקיר, עצור ועזוב בישראל; ובערתי אחרי בית-ירבעם, כאשר יבער הגלל עד-תמו.  א יד,יא המת לירבעם בעיר, יאכלו הכלבים, והמת בשדה, יאכלו עוף השמים:  כי יהוה, דבר.  א יד,יב ואת קומי, לכי לביתך; בבאה רגליך העירה, ומת הילד.  א יד,יג וספדו-לו כל-ישראל, וקברו אתו--כי-זה לבדו, יבא לירבעם אל-קבר:  יען נמצא-בו דבר טוב, אל-יהוה אלהי ישראל--בבית ירבעם.  א יד,יד והקים יהוה לו מלך על-ישראל, אשר יכרית את-בית ירבעם זה היום; ומה, גם-עתה.  א יד,טו והכה יהוה את-ישראל, כאשר ינוד הקנה במים, ונתש את-ישראל מעל האדמה הטובה הזאת אשר נתן לאבותיהם, וזרם מעבר לנהר:  יען, אשר עשו את-אשריהם--מכעיסים, את-יהוה.  א יד,טז ויתן, את-ישראל--בגלל חטאות ירבעם, אשר חטא, ואשר החטיא, את-ישראל.  א יד,יז ותקם אשת ירבעם, ותלך ותבא תרצתה; היא באה בסף-הבית, והנער מת.  א יד,יח ויקברו אתו ויספדו-לו, כל-ישראל:  כדבר יהוה אשר דבר, ביד-עבדו אחיהו הנביא.  א יד,יט ויתר דברי ירבעם, אשר נלחם ואשר מלך:  הנם כתובים, על-ספר דברי הימים--למלכי ישראל.  א יד,כ והימים אשר מלך ירבעם, עשרים ושתים שנה; וישכב, עם-אבתיו, וימלך נדב בנו, תחתיו.  

א יד,כא ורחבעם, בן-שלמה, מלך, ביהודה; בן-ארבעים ואחת שנה רחבעם במלכו ושבע עשרה שנה מלך בירושלם, העיר אשר-בחר יהוה לשום את-שמו שם מכל שבטי ישראל, ושם אמו, נעמה העמנית.  א יד,כב ויעש יהודה הרע, בעיני יהוה; ויקנאו אתו, מכל אשר עשו אבתם, בחטאתם, אשר חטאו.  א יד,כג ויבנו גם-המה להם במות ומצבות, ואשרים, על כל-גבעה גבהה, ותחת כל-עץ רענן.  א יד,כד וגם-קדש, היה בארץ:  עשו, ככל התועבת הגוים, אשר הוריש יהוה, מפני בני ישראל.  

א יד,כה ויהי בשנה החמישית, למלך רחבעם; עלה שושק שישק מלך-מצרים, על-ירושלם.  א יד,כו ויקח את-אצרות בית-יהוה, ואת-אוצרות בית המלך, ואת-הכל, לקח; ויקח את-כל-מגני הזהב, אשר עשה שלמה.  א יד,כז ויעש המלך רחבעם תחתם, מגני נחשת; והפקיד, על-יד שרי הרצים, השמרים, פתח בית המלך.  א יד,כח ויהי מדי-בא המלך, בית יהוה--ישאום, הרצים, והשיבום, אל-תא הרצים.  א יד,כט ויתר דברי רחבעם, וכל-אשר עשה:  הלא-המה כתובים, על-ספר דברי הימים--למלכי יהודה.  א יד,ל ומלחמה היתה בין-רחבעם ובין ירבעם, כל-הימים.  א יד,לא וישכב רחבעם עם-אבתיו, ויקבר עם-אבתיו בעיר דוד, ושם אמו, נעמה העמנית; וימלך אבים בנו, תחתיו.  

א טו,א ובשנת שמנה עשרה, למלך ירבעם בן-נבט, מלך אבים, על-יהודה.  א טו,ב שלש שנים, מלך בירושלם; ושם אמו, מעכה בת-אבישלום.  א טו,ג וילך, בכל-חטאות אביו אשר-עשה לפניו; ולא-היה לבבו שלם עם-יהוה אלהיו, כלבב דוד אביו.  א טו,ד כי למען דוד, נתן יהוה אלהיו לו ניר בירושלם, להקים את-בנו אחריו, ולהעמיד את-ירושלם.  א טו,ה אשר עשה דוד את-הישר, בעיני יהוה; ולא-סר מכל אשר-צוהו, כל ימי חייו--רק, בדבר אוריה החתי.  א טו,ו ומלחמה היתה בין-רחבעם ובין ירבעם, כל-ימי חייו.  א טו,ז ויתר דברי אבים, וכל-אשר עשה--הלוא-הם כתובים על-ספר דברי הימים, למלכי יהודה; ומלחמה היתה בין אבים, ובין ירבעם.  א טו,ח וישכב אבים עם-אבתיו, ויקברו אתו בעיר דוד; וימלך אסא בנו, תחתיו.  

א טו,ט ובשנת עשרים, לירבעם מלך ישראל, מלך אסא, מלך יהודה.  א טו,י וארבעים ואחת שנה, מלך בירושלם; ושם אמו, מעכה בת-אבישלום.  א טו,יא ויעש אסא הישר, בעיני יהוה, כדוד, אביו.  א טו,יב ויעבר הקדשים, מן-הארץ; ויסר, את-כל-הגללים, אשר עשו, אבתיו.  א טו,יג וגם את-מעכה אמו, ויסרה מגבירה, אשר-עשתה מפלצת, לאשרה; ויכרת אסא את-מפלצתה, וישרף בנחל קדרון.  א טו,יד והבמות, לא-סרו; רק לבב-אסא, היה שלם עם-יהוה--כל-ימיו.  

א טו,טו ויבא את-קדשי אביו, וקדשו וקדשי בית יהוה, כסף וזהב, וכלים.  א טו,טז ומלחמה היתה בין אסא, ובין בעשא מלך-ישראל--כל-ימיהם.  א טו,יז ויעל בעשא מלך-ישראל על-יהודה, ויבן את-הרמה--לבלתי, תת יצא ובא, לאסא, מלך יהודה.  א טו,יח ויקח אסא את-כל-הכסף והזהב הנותרים באוצרות בית-יהוה, ואת-אוצרות בית מלך המלך, ויתנם, ביד-עבדיו; וישלחם המלך אסא, אל-בן-הדד בן-טברמן בן-חזיון מלך ארם, הישב בדמשק, לאמר.  א טו,יט ברית ביני ובינך, בין אבי ובין אביך; הנה שלחתי לך שחד, כסף וזהב--לך הפרה את-בריתך את-בעשא מלך-ישראל, ויעלה מעלי.  א טו,כ וישמע בן-הדד אל-המלך אסא, וישלח את-שרי החילים אשר-לו על-ערי ישראל, ויך את-עיון ואת-דן, ואת אבל בית-מעכה; ואת, כל-כנרות, על, כל-ארץ נפתלי.  א טו,כא ויהי, כשמע בעשא, ויחדל, מבנות את-הרמה; וישב, בתרצה.  א טו,כב והמלך אסא השמיע את-כל-יהודה, אין נקי, וישאו את-אבני הרמה ואת-עציה, אשר בנה בעשא; ויבן בם המלך אסא, את-גבע בנימן ואת-המצפה.  א טו,כג ויתר כל-דברי-אסא וכל-גבורתו וכל-אשר עשה, והערים אשר בנה--הלא-המה כתובים על-ספר דברי הימים, למלכי יהודה; רק לעת זקנתו, חלה את-רגליו.  א טו,כד וישכב אסא, עם-אבתיו, ויקבר עם-אבתיו, בעיר דוד אביו; וימלך יהושפט בנו, תחתיו.  

א טו,כה ונדב בן-ירבעם, מלך על-ישראל, בשנת שתים, לאסא מלך יהודה; וימלך על-ישראל, שנתים.  א טו,כו ויעש הרע, בעיני יהוה; וילך, בדרך אביו, ובחטאתו, אשר החטיא את-ישראל.  א טו,כז ויקשר עליו בעשא בן-אחיה, לבית יששכר, ויכהו בעשא, בגבתון אשר לפלשתים; ונדב, וכל-ישראל, צרים, על-גבתון.  א טו,כח וימתהו בעשא--בשנת שלש, לאסא מלך יהודה; וימלך, תחתיו.  א טו,כט ויהי כמלכו, הכה את-כל-בית ירבעם--לא-השאיר כל-נשמה לירבעם, עד-השמדו:  כדבר יהוה--אשר דבר, ביד-עבדו אחיה השילני.  א טו,ל על-חטאות ירבעם אשר חטא, ואשר החטיא את-ישראל:  בכעסו--אשר הכעיס, את-יהוה אלהי ישראל.  א טו,לא ויתר דברי נדב, וכל-אשר עשה:  הלא-הם כתובים, על-ספר דברי הימים--למלכי ישראל.  א טו,לב ומלחמה היתה בין אסא, ובין בעשא מלך-ישראל--כל-ימיהם.  

א טו,לג בשנת שלש, לאסא מלך יהודה--מלך בעשא בן-אחיה על-כל-ישראל, בתרצה, עשרים וארבע, שנה.  א טו,לד ויעש הרע, בעיני יהוה; וילך, בדרך ירבעם, ובחטאתו, אשר החטיא את-ישראל.  

א טז,א ויהי דבר-יהוה אל-יהוא בן-חנני, על-בעשא לאמר.  א טז,ב יען, אשר הרימתיך מן-העפר, ואתנך נגיד, על עמי ישראל; ותלך בדרך ירבעם, ותחטא את-עמי ישראל, להכעיסני, בחטאתם.  א טז,ג הנני מבעיר אחרי בעשא, ואחרי ביתו; ונתתי, את-ביתך, כבית, ירבעם בן-נבט.  א טז,ד המת לבעשא בעיר, יאכלו הכלבים; והמת לו בשדה, יאכלו עוף השמים.  א טז,ה ויתר דברי בעשא ואשר עשה, וגבורתו:  הלא-הם כתובים, על-ספר דברי הימים--למלכי ישראל.  א טז,ו וישכב בעשא עם-אבתיו, ויקבר בתרצה; וימלך אלה בנו, תחתיו.  א טז,ז וגם ביד-יהוא בן-חנני הנביא, דבר-יהוה היה אל-בעשא ואל-ביתו ועל כל-הרעה אשר-עשה בעיני יהוה להכעיסו במעשה ידיו, להיות, כבית ירבעם; ועל אשר-הכה, אתו.  

א טז,ח בשנת עשרים ושש שנה, לאסא מלך יהודה:  מלך אלה בן-בעשא על-ישראל, בתרצה--שנתים.  א טז,ט ויקשר עליו עבדו זמרי, שר מחצית הרכב; והוא בתרצה, שתה שכור, בית ארצא, אשר על-הבית בתרצה.  א טז,י ויבא זמרי, ויכהו וימיתהו, בשנת עשרים ושבע, לאסא מלך יהודה; וימלך, תחתיו.  א טז,יא ויהי במלכו כשבתו על-כסאו, הכה את-כל-בית בעשא--לא-השאיר לו, משתין בקיר; וגאליו, ורעהו.  א טז,יב וישמד זמרי, את כל-בית בעשא, כדבר יהוה אשר דבר אל-בעשא, ביד יהוא הנביא.  א טז,יג אל כל-חטאות בעשא, וחטאות אלה בנו--אשר חטאו, ואשר החטיאו את-ישראל, להכעיס את-יהוה אלהי ישראל, בהבליהם.  א טז,יד ויתר דברי אלה, וכל-אשר עשה:  הלוא-הם כתובים, על-ספר דברי הימים--למלכי ישראל.  

א טז,טו בשנת עשרים ושבע שנה, לאסא מלך יהודה, מלך זמרי שבעת ימים, בתרצה; והעם חנים, על-גבתון אשר לפלשתים.  א טז,טז וישמע העם, החנים לאמר, קשר זמרי, וגם הכה את-המלך; וימלכו כל-ישראל את-עמרי שר-צבא על-ישראל, ביום ההוא--במחנה.  א טז,יז ויעלה עמרי וכל-ישראל עמו, מגבתון; ויצרו, על-תרצה.  א טז,יח ויהי כראות זמרי, כי-נלכדה העיר, ויבא, אל-ארמון בית-המלך; וישרף עליו את-בית-מלך באש, וימת.  א טז,יט על-חטאתיו אשר חטא, לעשות הרע בעיני יהוה--ללכת, בדרך ירבעם, ובחטאתו אשר עשה, להחטיא את-ישראל.  א טז,כ ויתר דברי זמרי, וקשרו אשר קשר:  הלא-הם כתובים, על-ספר דברי הימים--למלכי ישראל.  

א טז,כא אז יחלק העם ישראל, לחצי:  חצי העם היה אחרי תבני בן-גינת, להמליכו, והחצי, אחרי עמרי.  א טז,כב ויחזק העם, אשר אחרי עמרי, את-העם, אשר אחרי תבני בן-גינת; וימת תבני, וימלך עמרי.  

א טז,כג בשנת שלשים ואחת שנה, לאסא מלך יהודה, מלך עמרי על-ישראל, שתים עשרה שנה; בתרצה, מלך שש-שנים.  א טז,כד ויקן את-ההר שמרון, מאת שמר--בככרים כסף; ויבן, את-ההר, ויקרא את-שם העיר אשר בנה, על שם-שמר אדני ההר שמרון.  א טז,כה ויעשה עמרי הרע, בעיני יהוה; וירע, מכל אשר לפניו.  א טז,כו וילך, בכל-דרך ירבעם בן-נבט, ובחטאתיו ובחטאתו, אשר החטיא את-ישראל:  להכעיס, את-יהוה אלהי ישראל--בהבליהם.  א טז,כז ויתר דברי עמרי אשר עשה, וגבורתו אשר עשה:  הלא-הם כתובים, על-ספר דברי הימים--למלכי ישראל.  א טז,כח וישכב עמרי עם-אבתיו, ויקבר בשמרון; וימלך אחאב בנו, תחתיו.  

א טז,כט ואחאב בן-עמרי, מלך על-ישראל, בשנת שלשים ושמנה שנה, לאסא מלך יהודה; וימלך אחאב בן-עמרי על-ישראל, בשמרון, עשרים ושתים, שנה.  א טז,ל ויעש אחאב בן-עמרי הרע, בעיני יהוה--מכל, אשר לפניו.  א טז,לא ויהי הנקל לכתו, בחטאות ירבעם בן-נבט; ויקח אשה את-איזבל, בת-אתבעל מלך צידנים, וילך ויעבד את-הבעל, וישתחו לו.  א טז,לב ויקם מזבח, לבעל, בית הבעל, אשר בנה בשמרון.  א טז,לג ויעש אחאב, את-האשרה; ויוסף אחאב לעשות, להכעיס את-יהוה אלהי ישראל, מכל מלכי ישראל, אשר היו לפניו.  א טז,לד בימיו בנה חיאל, בית האלי--את-יריחה:  באבירם בכרו יסדה, ובשגיב ובשגוב צעירו הציב דלתיה, כדבר יהוה, אשר דבר ביד יהושע בן-נון.  

א יז,א ויאמר אליהו התשבי מתשבי גלעד, אל-אחאב, חי-יהוה אלהי ישראל אשר עמדתי לפניו, אם-יהיה השנים האלה טל ומטר--כי, אם-לפי דברי.  

א יז,ב ויהי דבר-יהוה, אליו לאמר.  א יז,ג לך מזה, ופנית לך קדמה; ונסתרת בנחל כרית, אשר על-פני הירדן.  א יז,ד והיה, מהנחל תשתה; ואת-הערבים צויתי, לכלכלך שם.  א יז,ה וילך ויעש, כדבר יהוה; וילך, וישב בנחל כרית, אשר, על-פני הירדן.  א יז,ו והערבים, מבאים לו לחם ובשר בבקר, ולחם ובשר, בערב; ומן-הנחל, ישתה.  א יז,ז ויהי מקץ ימים, וייבש הנחל:  כי לא-היה גשם, בארץ.  

א יז,ח ויהי דבר-יהוה, אליו לאמר.  א יז,ט קום לך צרפתה אשר לצידון, וישבת שם; הנה צויתי שם אשה אלמנה, לכלכלך.  א יז,י ויקם וילך צרפתה, ויבא אל-פתח העיר, והנה-שם אשה אלמנה, מקששת עצים; ויקרא אליה ויאמר, קחי-נא לי מעט-מים בכלי ואשתה.  א יז,יא ותלך, לקחת; ויקרא אליה ויאמר, לקחי-נא לי פת-לחם בידך.  א יז,יב ותאמר, חי-יהוה אלהיך אם-יש-לי מעוג, כי אם-מלא כף-קמח בכד, ומעט-שמן בצפחת; והנני מקששת שנים עצים, ובאתי ועשיתיהו לי ולבני, ואכלנהו, ומתנו.  א יז,יג ויאמר אליה אליהו אל-תיראי, באי עשי כדברך; אך עשי-לי משם עגה קטנה בראשנה, והוצאת לי, ולך ולבנך, תעשי באחרנה.  א יז,יד כי כה אמר יהוה אלהי ישראל, כד הקמח לא תכלה, וצפחת השמן, לא תחסר:  עד יום תתן- תת- יהוה, גשם--על-פני האדמה.  א יז,טו ותלך ותעשה, כדבר אליהו; ותאכל הוא-והיא היא-והוא וביתה, ימים.  א יז,טז כד הקמח לא כלתה, וצפחת השמן לא חסר--כדבר יהוה, אשר דבר ביד אליהו.  

א יז,יז ויהי, אחר הדברים האלה, חלה, בן-האשה בעלת הבית; ויהי חליו חזק מאד, עד אשר לא-נותרה-בו נשמה.  א יז,יח ותאמר, אל-אליהו, מה-לי ולך, איש האלהים:  באת אלי להזכיר את-עוני, ולהמית את-בני.  א יז,יט ויאמר אליה, תני-לי את-בנך; ויקחהו מחיקה, ויעלהו אל-העליה אשר-הוא ישב שם, וישכבהו, על-מטתו.  א יז,כ ויקרא אל-יהוה, ויאמר:  יהוה אלהי--הגם על-האלמנה אשר-אני מתגורר עמה הרעות, להמית את-בנה.  א יז,כא ויתמדד על-הילד שלש פעמים, ויקרא אל-יהוה ויאמר:  יהוה אלהי, תשב נא נפש-הילד הזה על-קרבו.  א יז,כב וישמע יהוה, בקול אליהו; ותשב נפש-הילד על-קרבו, ויחי.  א יז,כג ויקח אליהו את-הילד, וירדהו מן-העליה הביתה, ויתנהו, לאמו; ויאמר, אליהו, ראי, חי בנך.  א יז,כד ותאמר האשה, אל-אליהו, עתה זה ידעתי, כי איש אלהים אתה; ודבר-יהוה בפיך, אמת.  

א יח,א ויהי, ימים רבים, ודבר-יהוה היה אל-אליהו, בשנה השלישית לאמר:  לך הראה אל-אחאב, ואתנה מטר על-פני האדמה.  א יח,ב וילך, אליהו, להראות, אל-אחאב; והרעב חזק, בשמרון.  א יח,ג ויקרא אחאב, אל-עבדיהו אשר על-הבית; ועבדיהו, היה ירא את-יהוה--מאד.  א יח,ד ויהי בהכרית איזבל, את נביאי יהוה; ויקח עבדיהו מאה נביאים, ויחביאם חמשים איש במערה, וכלכלם, לחם ומים.  א יח,ה ויאמר אחאב, אל-עבדיהו, לך בארץ אל-כל-מעיני המים, ואל כל-הנחלים; אולי נמצא חציר, ונחיה סוס ופרד, ולוא נכרית, מהבהמה.  א יח,ו ויחלקו להם את-הארץ, לעבר-בה:  אחאב הלך בדרך אחד, לבדו, ועבדיהו הלך בדרך-אחד, לבדו.  א יח,ז ויהי עבדיהו בדרך, והנה אליהו לקראתו; ויכרהו, ויפל על-פניו, ויאמר, האתה זה אדני אליהו.  א יח,ח ויאמר לו, אני; לך אמר לאדניך, הנה אליהו.  א יח,ט ויאמר, מה חטאתי:  כי-אתה נתן את-עבדך, ביד-אחאב--להמיתני.  א יח,י חי יהוה אלהיך, אם-יש-גוי וממלכה אשר לא-שלח אדני שם לבקשך, ואמרו, אין; והשביע את-הממלכה ואת-הגוי, כי לא ימצאכה.  א יח,יא ועתה, אתה אמר:  לך אמר לאדניך, הנה אליהו.  א יח,יב והיה אני אלך מאתך, ורוח יהוה ישאך על אשר לא-אדע, ובאתי להגיד לאחאב ולא ימצאך, והרגני; ועבדך ירא את-יהוה, מנערי.  א יח,יג הלא-הגד לאדני, את אשר-עשיתי, בהרג איזבל, את נביאי יהוה; ואחבא מנביאי יהוה מאה איש, חמשים חמשים איש במערה, ואכלכלם, לחם ומים.  א יח,יד ועתה אתה אמר, לך אמר לאדניך הנה אליהו; והרגני.  

א יח,טו ויאמר, אליהו, חי יהוה צבאות, אשר עמדתי לפניו:  כי היום, אראה אליו.  א יח,טז וילך עבדיהו לקראת אחאב, ויגד-לו; וילך אחאב, לקראת אליהו.  א יח,יז ויהי כראות אחאב, את-אליהו; ויאמר אחאב אליו, האתה זה עכר ישראל.  א יח,יח ויאמר, לא עכרתי את-ישראל, כי אם-אתה, ובית אביך--בעזבכם את-מצות יהוה, ותלך אחרי הבעלים.  א יח,יט ועתה, שלח קבץ אלי את-כל-ישראל--אל-הר הכרמל; ואת-נביאי הבעל ארבע מאות וחמשים, ונביאי האשרה ארבע מאות, אכלי, שלחן איזבל.  א יח,כ וישלח אחאב, בכל-בני ישראל; ויקבץ את-הנביאים, אל-הר הכרמל.  א יח,כא ויגש אליהו אל-כל-העם, ויאמר עד-מתי אתם פסחים על-שתי הסעפים--אם-יהוה האלהים לכו אחריו, ואם-הבעל לכו אחריו; ולא-ענו העם אתו, דבר.  א יח,כב ויאמר אליהו, אל-העם, אני נותרתי נביא ליהוה, לבדי; ונביאי הבעל, ארבע-מאות וחמשים איש.  א יח,כג ויתנו-לנו שנים פרים, ויבחרו להם הפר האחד וינתחהו וישימו על-העצים, ואש, לא ישימו; ואני אעשה את-הפר האחד, ונתתי על-העצים, ואש, לא אשים.  א יח,כד וקראתם בשם אלהיכם, ואני אקרא בשם-יהוה, והיה האלהים אשר-יענה באש, הוא האלהים; ויען כל-העם ויאמרו, טוב הדבר.  א יח,כה ויאמר אליהו לנביאי הבעל, בחרו לכם הפר האחד ועשו ראשנה, כי אתם, הרבים; וקראו בשם אלהיכם, ואש לא תשימו.  א יח,כו ויקחו את-הפר אשר-נתן להם, ויעשו, ויקראו בשם-הבעל מהבקר ועד-הצהרים לאמר הבעל עננו, ואין קול ואין ענה; ויפסחו, על-המזבח אשר עשה.  א יח,כז ויהי בצהרים ויהתל בהם אליהו, ויאמר קראו בקול-גדול כי-אלהים הוא--כי שיח וכי-שיג לו, וכי-דרך לו; אולי ישן הוא, ויקץ.  א יח,כח ויקראו, בקול גדול, ויתגדדו כמשפטם, בחרבות וברמחים--עד-שפך-דם, עליהם.  א יח,כט ויהי, כעבר הצהרים, ויתנבאו, עד לעלות המנחה; ואין-קול ואין-ענה, ואין קשב.  א יח,ל ויאמר אליהו לכל-העם גשו אלי, ויגשו כל-העם אליו; וירפא את-מזבח יהוה, ההרוס.  א יח,לא ויקח אליהו, שתים עשרה אבנים, כמספר, שבטי בני-יעקב--אשר היה דבר-יהוה אליו לאמר, ישראל יהיה שמך.  א יח,לב ויבנה את-האבנים מזבח, בשם יהוה; ויעש תעלה, כבית סאתים זרע, סביב, למזבח.  א יח,לג ויערך, את-העצים; וינתח, את-הפר, וישם, על-העצים.  א יח,לד ויאמר, מלאו ארבעה כדים מים, ויצקו על-העלה, ועל-העצים; ויאמר שנו וישנו, ויאמר שלשו וישלשו.  א יח,לה וילכו המים, סביב למזבח; וגם את-התעלה, מלא-מים.  א יח,לו ויהי בעלות המנחה, ויגש אליהו הנביא ויאמר, יהוה אלהי אברהם יצחק וישראל, היום יודע כי-אתה אלהים בישראל ואני עבדך; ובדבריך ובדברך עשיתי, את כל-הדברים האלה.  א יח,לז ענני יהוה, ענני, וידעו העם הזה, כי-אתה יהוה האלהים; ואתה הסבת את-לבם, אחרנית.  א יח,לח ותפל אש-יהוה, ותאכל את-העלה ואת-העצים, ואת-האבנים, ואת-העפר; ואת-המים אשר-בתעלה, לחכה.  א יח,לט וירא, כל-העם, ויפלו, על-פניהם; ויאמרו--יהוה הוא האלהים, יהוה הוא האלהים.  א יח,מ ויאמר אליהו להם תפשו את-נביאי הבעל, איש אל-ימלט מהם--ויתפשום; ויורדם אליהו אל-נחל קישון, וישחטם שם.  א יח,מא ויאמר אליהו לאחאב, עלה אכל ושתה:  כי-קול, המון הגשם.  א יח,מב ויעלה אחאב, לאכל ולשתות; ואליהו עלה אל-ראש הכרמל, ויגהר ארצה, וישם פניו, בין ברכו.  א יח,מג ויאמר אל-נערו, עלה-נא הבט דרך-ים, ויעל ויבט, ויאמר אין מאומה; ויאמר, שב שבע פעמים.  א יח,מד ויהי, בשבעית, ויאמר הנה-עב קטנה ככף-איש, עלה מים; ויאמר, עלה אמר אל-אחאב אסר ורד, ולא יעצרכה, הגשם.  א יח,מה ויהי עד-כה ועד-כה, והשמים התקדרו עבים ורוח, ויהי, גשם גדול; וירכב אחאב, וילך יזרעאלה.  א יח,מו ויד-יהוה, היתה אל-אליהו, וישנס, מתניו; וירץ לפני אחאב, עד-באכה יזרעאלה.  א יט,א ויגד אחאב לאיזבל, את כל-אשר עשה אליהו, ואת כל-אשר הרג את-כל-הנביאים, בחרב.  א יט,ב ותשלח איזבל מלאך, אל-אליהו לאמר:  כה-יעשון אלהים, וכה יוספון, כי-כעת מחר אשים את-נפשך, כנפש אחד מהם.  א יט,ג וירא, ויקם וילך אל-נפשו, ויבא, באר שבע אשר ליהודה; וינח את-נערו, שם.  א יט,ד והוא-הלך במדבר, דרך יום, ויבא, וישב תחת רתם אחת אחד; וישאל את-נפשו, למות, ויאמר רב עתה יהוה קח נפשי, כי-לא-טוב אנכי מאבתי.  א יט,ה וישכב, ויישן, תחת, רתם אחד; והנה-זה מלאך נגע בו, ויאמר לו קום אכול.  א יט,ו ויבט, והנה מראשתיו עגת רצפים וצפחת מים; ויאכל וישת, וישב וישכב.  א יט,ז וישב מלאך יהוה שנית ויגע-בו, ויאמר קום אכל:  כי רב ממך, הדרך.  א יט,ח ויקם, ויאכל וישתה; וילך בכח האכילה ההיא, ארבעים יום וארבעים לילה, עד הר האלהים, חרב.  א יט,ט ויבא-שם אל-המערה, וילן שם; והנה דבר-יהוה, אליו, ויאמר לו, מה-לך פה אליהו.  א יט,י ויאמר קנא קנאתי ליהוה אלהי צבאות, כי-עזבו בריתך בני ישראל--את-מזבחתיך הרסו, ואת-נביאיך הרגו בחרב; ואותר אני לבדי, ויבקשו את-נפשי לקחתה.  א יט,יא ויאמר, צא ועמדת בהר לפני יהוה, והנה יהוה עבר ורוח גדולה וחזק מפרק הרים ומשבר סלעים לפני יהוה, לא ברוח יהוה; ואחר הרוח רעש, לא ברעש יהוה.  א יט,יב ואחר הרעש אש, לא באש יהוה; ואחר האש, קול דממה דקה.  א יט,יג ויהי כשמע אליהו, וילט פניו באדרתו, ויצא, ויעמד פתח המערה; והנה אליו, קול, ויאמר, מה-לך פה אליהו.  א יט,יד ויאמר קנא קנאתי ליהוה אלהי צבאות, כי-עזבו בריתך בני ישראל--את-מזבחתיך הרסו, ואת-נביאיך הרגו בחרב; ואותר אני לבדי, ויבקשו את-נפשי לקחתה.  

א יט,טו ויאמר יהוה אליו, לך שוב לדרכך מדברה דמשק; ובאת, ומשחת את-חזאל למלך--על-ארם.  א יט,טז ואת יהוא בן-נמשי, תמשח למלך על-ישראל; ואת-אלישע בן-שפט מאבל מחולה, תמשח לנביא תחתיך.  א יט,יז והיה, הנמלט מחרב חזאל--ימית יהוא; והנמלט מחרב יהוא, ימית אלישע.  א יט,יח והשארתי בישראל, שבעת אלפים:  כל-הברכים, אשר לא-כרעו לבעל, וכל-הפה, אשר לא-נשק לו.  א יט,יט וילך משם וימצא את-אלישע בן-שפט, והוא חרש, שנים-עשר צמדים לפניו, והוא בשנים העשר; ויעבר אליהו אליו, וישלך אדרתו אליו.  א יט,כ ויעזב את-הבקר, וירץ אחרי אליהו, ויאמר אשקה-נא לאבי ולאמי, ואלכה אחריך; ויאמר לו לך שוב, כי מה-עשיתי לך.  א יט,כא וישב מאחריו ויקח את-צמד הבקר ויזבחהו, ובכלי הבקר בשלם הבשר, ויתן לעם, ויאכלו; ויקם, וילך אחרי אליהו--וישרתהו.  

א כ,א ובן-הדד מלך-ארם, קבץ את-כל-חילו, ושלשים ושנים מלך אתו, וסוס ורכב; ויעל, ויצר על-שמרון, וילחם, בה.  א כ,ב וישלח מלאכים אל-אחאב מלך-ישראל, העירה.  א כ,ג ויאמר לו, כה אמר בן-הדד, כספך וזהבך, לי-הוא; ונשיך ובניך הטובים, לי-הם.  א כ,ד ויען מלך-ישראל ויאמר, כדברך אדני המלך:  לך אני, וכל-אשר-לי.  א כ,ה וישבו, המלאכים, ויאמרו, כה-אמר בן-הדד לאמר:  כי-שלחתי אליך לאמר, כספך וזהבך ונשיך ובניך לי תתן.  א כ,ו כי אם-כעת מחר, אשלח את-עבדי אליך, וחפשו את-ביתך, ואת בתי עבדיך; והיה כל-מחמד עיניך, ישימו בידם ולקחו.  א כ,ז ויקרא מלך-ישראל, לכל-זקני הארץ, ויאמר דעו-נא וראו, כי רעה זה מבקש:  כי-שלח אלי לנשי ולבני, ולכספי ולזהבי, ולא מנעתי, ממנו.  א כ,ח ויאמרו אליו כל-הזקנים, וכל-העם:  אל-תשמע, ולוא תאבה.  א כ,ט ויאמר למלאכי בן-הדד, אמרו לאדני המלך כל אשר-שלחת אל-עבדך בראשנה אעשה, והדבר הזה, לא אוכל לעשות; וילכו, המלאכים, וישבהו, דבר.  א כ,י וישלח אליו, בן-הדד, ויאמר, כה-יעשון לי אלהים וכה יוספו:  אם-ישפק, עפר שמרון, לשעלים, לכל-העם אשר ברגלי.  א כ,יא ויען מלך-ישראל ויאמר דברו, אל-יתהלל חגר כמפתח.  א כ,יב ויהי, כשמע את-הדבר הזה, והוא שתה הוא והמלכים, בסכות; ויאמר אל-עבדיו שימו, וישימו על-העיר.  א כ,יג והנה נביא אחד, נגש אל-אחאב מלך-ישראל, ויאמר כה אמר יהוה, הראית את כל-ההמון הגדול הזה; הנני נתנו בידך היום, וידעת כי-אני יהוה.  א כ,יד ויאמר אחאב, במי, ויאמר כה-אמר יהוה, בנערי שרי המדינות; ויאמר מי-יאסר המלחמה, ויאמר אתה.  א כ,טו ויפקד, את-נערי שרי המדינות, ויהיו, מאתים שנים ושלשים; ואחריהם, פקד את-כל-העם כל-בני ישראל--שבעת אלפים.  א כ,טז ויצאו, בצהרים; ובן-הדד שתה שכור בסכות, הוא והמלכים שלשים-ושנים מלך--עזר אתו.  א כ,יז ויצאו, נערי שרי המדינות--בראשנה; וישלח בן-הדד, ויגידו לו לאמר, אנשים, יצאו משמרון.  א כ,יח ויאמר אם-לשלום יצאו, תפשום חיים; ואם למלחמה יצאו, חיים תפשום.  א כ,יט ואלה יצאו מן-העיר, נערי שרי המדינות, והחיל, אשר אחריהם.  א כ,כ ויכו, איש אישו, וינסו ארם, וירדפם ישראל; וימלט, בן-הדד מלך ארם, על-סוס, ופרשים.  א כ,כא ויצא מלך ישראל, ויך את-הסוס ואת-הרכב, והכה בארם, מכה גדולה.  א כ,כב ויגש הנביא, אל-מלך ישראל, ויאמר לו לך התחזק, ודע וראה את אשר-תעשה:  כי לתשובת השנה, מלך ארם עלה עליך.  

א כ,כג ועבדי מלך-ארם אמרו אליו, אלהי הרים אלהיהם, על-כן, חזקו ממנו; ואולם, נלחם אתם במישור--אם-לא נחזק, מהם.  א כ,כד ואת-הדבר הזה, עשה:  הסר המלכים איש ממקמו, ושים פחות תחתיהם.  א כ,כה ואתה תמנה-לך חיל כחיל הנפל מאותך וסוס כסוס ורכב כרכב, ונלחמה אותם במישור--אם-לא נחזק, מהם; וישמע לקלם, ויעש כן.  

א כ,כו ויהי לתשובת השנה, ויפקד בן-הדד את-ארם; ויעל אפקה, למלחמה עם-ישראל.  א כ,כז ובני ישראל, התפקדו וכלכלו, וילכו, לקראתם; ויחנו בני-ישראל נגדם, כשני חשפי עזים, וארם, מלאו את-הארץ.  א כ,כח ויגש איש האלהים, ויאמר אל-מלך ישראל, ויאמר כה-אמר יהוה יען אשר אמרו ארם אלהי הרים יהוה, ולא-אלהי עמקים הוא--ונתתי את-כל-ההמון הגדול הזה, בידך, וידעתם, כי-אני יהוה.  א כ,כט ויחנו אלה נכח-אלה, שבעת ימים; ויהי ביום השביעי, ותקרב המלחמה, ויכו בני-ישראל את-ארם מאה-אלף רגלי, ביום אחד.  א כ,ל וינסו הנותרים אפקה, אל-העיר, ותפל החומה, על-עשרים ושבעה אלף איש הנותרים; ובן-הדד נס, ויבא אל-העיר חדר בחדר.  א כ,לא ויאמרו אליו, עבדיו, הנה-נא שמענו, כי מלכי בית ישראל כי-מלכי חסד הם; נשימה נא שקים במתנינו וחבלים בראשנו, ונצא אל-מלך ישראל--אולי, יחיה את-נפשך.  א כ,לב ויחגרו שקים במתניהם וחבלים בראשיהם, ויבאו אל-מלך ישראל, ויאמרו, עבדך בן-הדד אמר תחי-נא נפשי; ויאמר העודנו חי, אחי הוא.  א כ,לג והאנשים ינחשו וימהרו ויחלטו הממנו, ויאמרו אחיך בן-הדד, ויאמר, באו קחהו; ויצא אליו בן-הדד, ויעלהו על-המרכבה.  א כ,לד ויאמר אליו הערים אשר-לקח-אבי מאת אביך אשיב, וחצות תשים לך בדמשק כאשר-שם אבי בשמרון, ואני, בברית אשלחך; ויכרת-לו ברית, וישלחהו.  

א כ,לה ואיש אחד מבני הנביאים, אמר אל-רעהו בדבר יהוה--הכיני נא; וימאן האיש, להכתו.  א כ,לו ויאמר לו, יען אשר לא-שמעת בקול יהוה, הנך הולך מאתי, והכך האריה; וילך, מאצלו, וימצאהו האריה, ויכהו.  א כ,לז וימצא איש אחר, ויאמר הכיני נא; ויכהו האיש, הכה ופצע.  א כ,לח וילך, הנביא, ויעמד למלך, על-הדרך; ויתחפש באפר, על-עיניו.  א כ,לט ויהי המלך עבר, והוא צעק אל-המלך; ויאמר עבדך יצא בקרב-המלחמה, והנה-איש סר ויבא אלי איש ויאמר שמר את-האיש הזה--אם-הפקד יפקד, והיתה נפשך תחת נפשו או ככר-כסף תשקול.  א כ,מ ויהי עבדך, עשה הנה והנה--והוא איננו; ויאמר אליו מלך-ישראל כן משפטך, אתה חרצת.  א כ,מא וימהר--ויסר את-האפר, מעל מעלי עיניו; ויכר אתו מלך ישראל, כי מהנביאים הוא.  א כ,מב ויאמר אליו, כה אמר יהוה, יען שלחת את-איש-חרמי, מיד--והיתה נפשך תחת נפשו, ועמך תחת עמו.  א כ,מג וילך מלך-ישראל על-ביתו, סר וזעף; ויבא, שמרונה.  

א כא,א ויהי, אחר הדברים האלה, כרם היה לנבות היזרעאלי, אשר ביזרעאל--אצל היכל אחאב, מלך שמרון.  א כא,ב וידבר אחאב אל-נבות לאמר תנה-לי את-כרמך ויהי-לי לגן-ירק, כי הוא קרוב אצל ביתי, ואתנה לך תחתיו, כרם טוב ממנו; אם טוב בעיניך, אתנה-לך כסף מחיר זה.  א כא,ג ויאמר נבות, אל-אחאב:  חלילה לי מיהוה, מתתי את-נחלת אבתי לך.  א כא,ד ויבא אחאב אל-ביתו סר וזעף, על-הדבר אשר-דבר אליו נבות היזרעאלי, ויאמר, לא-אתן לך את-נחלת אבותי; וישכב, על-מטתו, ויסב את-פניו, ולא-אכל לחם.  א כא,ה ותבא אליו, איזבל אשתו; ותדבר אליו, מה-זה רוחך סרה, ואינך, אכל לחם.  א כא,ו וידבר אליה, כי-אדבר אל-נבות היזרעאלי ואמר לו תנה-לי את-כרמך בכסף, או אם-חפץ אתה, אתנה-לך כרם תחתיו; ויאמר, לא-אתן לך את-כרמי.  א כא,ז ותאמר אליו, איזבל אשתו, אתה, עתה תעשה מלוכה על-ישראל; קום אכל-לחם, ויטב לבך--אני אתן לך, את-כרם נבות היזרעאלי.  א כא,ח ותכתב ספרים בשם אחאב, ותחתם בחתמו; ותשלח הספרים ספרים, אל-הזקנים ואל-החרים אשר בעירו, הישבים, את-נבות.  א כא,ט ותכתב בספרים, לאמר:  קראו-צום, והשיבו את-נבות בראש העם.  א כא,י והושיבו שנים אנשים בני-בליעל, נגדו, ויעדהו לאמר, ברכת אלהים ומלך; והוציאהו וסקלהו, וימת.  א כא,יא ויעשו אנשי עירו הזקנים והחרים, אשר הישבים בעירו, כאשר שלחה אליהם, איזבל--כאשר כתוב בספרים, אשר שלחה אליהם.  א כא,יב קראו, צום; והשיבו את-נבות, בראש העם.  א כא,יג ויבאו שני האנשים בני-בליעל, וישבו נגדו, ויעדהו אנשי הבליעל את-נבות נגד העם לאמר, ברך נבות אלהים ומלך; ויצאהו מחוץ לעיר, ויסקלהו באבנים וימת.  א כא,יד וישלחו, אל-איזבל לאמר:  סקל נבות, וימת.  א כא,טו ויהי כשמע איזבל, כי-סקל נבות וימת; ותאמר איזבל אל-אחאב, קום רש את-כרם נבות היזרעאלי אשר מאן לתת-לך בכסף--כי אין נבות חי, כי-מת.  א כא,טז ויהי כשמע אחאב, כי מת נבות; ויקם אחאב, לרדת אל-כרם נבות היזרעאלי--לרשתו.  

א כא,יז ויהי, דבר-יהוה, אל-אליהו התשבי, לאמר.  א כא,יח קום רד, לקראת אחאב מלך-ישראל--אשר בשמרון; הנה בכרם נבות, אשר-ירד שם לרשתו.  א כא,יט ודברת אליו לאמר, כה אמר יהוה, הרצחת, וגם-ירשת; ודברת אליו לאמר, כה אמר יהוה, במקום אשר לקקו הכלבים את-דם נבות, ילקו הכלבים את-דמך גם-אתה.  א כא,כ ויאמר אחאב אל-אליהו, המצאתני איבי; ויאמר מצאתי--יען התמכרך, לעשות הרע בעיני יהוה.  א כא,כא הנני מבי אליך רעה, ובערתי אחריך; והכרתי לאחאב משתין בקיר, ועצור ועזוב בישראל.  א כא,כב ונתתי את-ביתך, כבית ירבעם בן-נבט, וכבית, בעשא בן-אחיה:  אל-הכעס אשר הכעסת, ותחטא את-ישראל.  א כא,כג וגם-לאיזבל--דבר יהוה, לאמר:  הכלבים יאכלו את-איזבל, בחל יזרעאל.  א כא,כד המת לאחאב בעיר, יאכלו הכלבים; והמת, בשדה, יאכלו, עוף השמים.  א כא,כה רק, לא-היה כאחאב, אשר התמכר, לעשות הרע בעיני יהוה--אשר-הסתה אתו, איזבל אשתו.  א כא,כו ויתעב מאד, ללכת אחרי הגללים--ככל, אשר עשו האמרי, אשר הוריש יהוה, מפני בני ישראל.  

א כא,כז ויהי כשמע אחאב את-הדברים האלה, ויקרע בגדיו, וישם-שק על-בשרו, ויצום; וישכב בשק, ויהלך אט.  

א כא,כח ויהי, דבר-יהוה, אל-אליהו התשבי, לאמר.  א כא,כט הראית, כי-נכנע אחאב מלפני; יען כי-נכנע מפני, לא-אבי הרעה בימיו--בימי בנו, אביא הרעה על-ביתו.  א כב,א וישבו, שלש שנים:  אין, מלחמה, בין ארם, ובין ישראל.  

א כב,ב ויהי, בשנה השלישית; וירד יהושפט מלך-יהודה, אל-מלך ישראל.  א כב,ג ויאמר מלך-ישראל, אל-עבדיו, הידעתם, כי-לנו רמת גלעד; ואנחנו מחשים--מקחת אתה, מיד מלך ארם.  א כב,ד ויאמר, אל-יהושפט, התלך אתי למלחמה, רמת גלעד; ויאמר יהושפט אל-מלך ישראל, כמוני כמוך כעמי כעמך כסוסי כסוסיך.  א כב,ה ויאמר יהושפט, אל-מלך ישראל:  דרש-נא כיום, את-דבר יהוה.  א כב,ו ויקבץ מלך-ישראל את-הנביאים, כארבע מאות איש, ויאמר אלהם האלך על-רמת גלעד למלחמה, אם-אחדל; ויאמרו עלה, ויתן אדני ביד המלך.  א כב,ז ויאמר, יהושפט, האין פה נביא ליהוה, עוד; ונדרשה, מאתו.  א כב,ח ויאמר מלך-ישראל אל-יהושפט עוד איש-אחד לדרש את-יהוה מאתו ואני שנאתיו, כי לא-יתנבא עלי טוב כי אם-רע--מיכיהו, בן-ימלה; ויאמר, יהושפט, אל-יאמר המלך, כן.  א כב,ט ויקרא מלך ישראל, אל-סריס אחד; ויאמר, מהרה מיכיהו בן-ימלה.  א כב,י ומלך ישראל ויהושפט מלך-יהודה ישבים איש על-כסאו מלבשים בגדים, בגרן, פתח, שער שמרון; וכל-הנביאים--מתנבאים, לפניהם.  א כב,יא ויעש לו צדקיה בן-כנענה, קרני ברזל; ויאמר כה-אמר יהוה, באלה תנגח את-ארם עד-כלתם.  א כב,יב וכל-הנבאים--נבאים כן, לאמר:  עלה רמת גלעד, והצלח, ונתן יהוה, ביד המלך.  א כב,יג והמלאך אשר-הלך לקרא מיכיהו, דבר אליו לאמר, הנה-נא דברי הנביאים פה-אחד טוב, אל-המלך; יהי-נא דבריך דברך, כדבר אחד מהם--ודברת טוב.  א כב,יד ויאמר, מיכיהו:  חי-יהוה--כי את-אשר יאמר יהוה אלי, אתו אדבר.  א כב,טו ויבוא, אל-המלך, ויאמר המלך אליו מיכיהו הנלך אל-רמת גלעד למלחמה, אם-נחדל; ויאמר אליו עלה והצלח, ונתן יהוה ביד המלך.  א כב,טז ויאמר אליו המלך, עד-כמה פעמים אני משביעך:  אשר לא-תדבר אלי, רק-אמת--בשם יהוה.  א כב,יז ויאמר, ראיתי את-כל-ישראל נפצים אל-ההרים, כצאן, אשר אין-להם רעה; ויאמר יהוה לא-אדנים לאלה, ישובו איש-לביתו בשלום.  א כב,יח ויאמר מלך-ישראל, אל-יהושפט:  הלוא אמרתי אליך, לוא-יתנבא עלי טוב כי אם-רע.  

א כב,יט ויאמר, לכן שמע דבר-יהוה; ראיתי את-יהוה, ישב על-כסאו, וכל-צבא השמים עמד עליו, מימינו ומשמאלו.  א כב,כ ויאמר יהוה, מי יפתה את-אחאב, ויעל, ויפל ברמת גלעד; ויאמר זה בכה, וזה אמר בכה.  א כב,כא ויצא הרוח, ויעמד לפני יהוה, ויאמר, אני אפתנו; ויאמר יהוה אליו, במה.  א כב,כב ויאמר, אצא והייתי רוח שקר, בפי, כל-נביאיו; ויאמר, תפתה וגם-תוכל--צא, ועשה-כן.  א כב,כג ועתה, הנה נתן יהוה רוח שקר, בפי, כל-נביאיך אלה; ויהוה, דבר עליך רעה.  א כב,כד ויגש צדקיהו בן-כנענה, ויכה את-מיכיהו על-הלחי; ויאמר, אי-זה עבר רוח-יהוה מאתי לדבר אותך.  א כב,כה ויאמר מיכיהו, הנך ראה ביום ההוא, אשר תבא חדר בחדר, להחבה.  א כב,כו ויאמר, מלך ישראל, קח את-מיכיהו, והשיבהו אל-אמן שר-העיר; ואל-יואש, בן-המלך.  א כב,כז ואמרת, כה אמר המלך, שימו את-זה, בית הכלא; והאכלהו לחם לחץ, ומים לחץ, עד, באי בשלום.  א כב,כח ויאמר מיכיהו--אם-שוב תשוב בשלום, לא-דבר יהוה בי; ויאמר, שמעו עמים כלם.  א כב,כט ויעל מלך-ישראל ויהושפט מלך-יהודה, רמת גלעד.  א כב,ל ויאמר מלך ישראל אל-יהושפט, התחפש ובא במלחמה, ואתה, לבש בגדיך; ויתחפש מלך ישראל, ויבוא במלחמה.  א כב,לא ומלך ארם צוה את-שרי הרכב אשר-לו שלשים ושנים, לאמר, לא תלחמו, את-קטן ואת-גדול:  כי אם-את-מלך ישראל, לבדו.  א כב,לב ויהי כראות שרי הרכב את-יהושפט, והמה אמרו אך מלך-ישראל הוא, ויסרו עליו, להלחם; ויזעק, יהושפט.  א כב,לג ויהי, כראות שרי הרכב, כי-לא-מלך ישראל, הוא; וישובו, מאחריו.  א כב,לד ואיש, משך בקשת לתמו, ויכה את-מלך ישראל, בין הדבקים ובין השרין; ויאמר לרכבו, הפך ידך והוציאני מן-המחנה--כי החליתי.  א כב,לה ותעלה המלחמה, ביום ההוא, והמלך היה מעמד במרכבה, נכח ארם; וימת בערב, ויצק דם-המכה אל-חיק הרכב.  א כב,לו ויעבר הרנה במחנה, כבא השמש לאמר:  איש אל-עירו, ואיש אל-ארצו.  א כב,לז וימת המלך, ויבוא שמרון; ויקברו את-המלך, בשמרון.  א כב,לח וישטף את-הרכב על ברכת שמרון, וילקו הכלבים את-דמו, והזנות, רחצו--כדבר יהוה, אשר דבר.  א כב,לט ויתר דברי אחאב וכל-אשר עשה, ובית השן אשר בנה, וכל-הערים, אשר בנה:  הלוא-הם כתובים, על-ספר דברי הימים--למלכי ישראל.  א כב,מ וישכב אחאב, עם-אבתיו; וימלך אחזיהו בנו, תחתיו.  

א כב,מא ויהושפט, בן-אסא, מלך, על-יהודה--בשנת ארבע, לאחאב מלך ישראל.  א כב,מב יהושפט, בן-שלשים וחמש שנה במלכו, ועשרים וחמש שנה, מלך בירושלם; ושם אמו, עזובה בת-שלחי.  א כב,מג וילך, בכל-דרך אסא אביו--לא-סר ממנו:  לעשות הישר, בעיני יהוה.  א כב,מד אך הבמות, לא-סרו:  עוד העם מזבחים ומקטרים, בבמות.  א כב,מה וישלם יהושפט, עם-מלך ישראל.  א כב,מו ויתר דברי יהושפט וגבורתו אשר-עשה, ואשר נלחם:  הלא-הם כתובים, על-ספר דברי הימים--למלכי יהודה.  א כב,מז ויתר, הקדש, אשר נשאר, בימי אסא אביו--בער, מן-הארץ.  א כב,מח ומלך אין באדום, נצב מלך.  א כב,מט יהושפט עשר עשה אניות תרשיש ללכת אפירה, לזהב--ולא הלך:  כי-נשברה נשברו אניות, בעציון גבר.  א כב,נ אז אמר אחזיהו בן-אחאב, אל-יהושפט, ילכו עבדי עם-עבדיך, באניות; ולא אבה, יהושפט.  א כב,נא וישכב יהושפט, עם-אבתיו, ויקבר עם-אבתיו, בעיר דוד אביו; וימלך יהורם בנו, תחתיו.  

א כב,נב אחזיהו בן-אחאב, מלך על-ישראל בשמרון, בשנת שבע עשרה, ליהושפט מלך יהודה; וימלך על-ישראל, שנתים.  א כב,נג ויעש הרע, בעיני יהוה; וילך, בדרך אביו ובדרך אמו, ובדרך ירבעם בן-נבט, אשר החטיא את-ישראל.  א כב,נד ויעבד, את-הבעל, וישתחוה, לו; ויכעס, את-יהוה אלהי ישראל, ככל אשר-עשה, אביו.  ב א,א ויפשע מואב בישראל, אחרי מות אחאב.  ב א,ב ויפל אחזיה בעד השבכה, בעליתו אשר בשמרון--ויחל; וישלח מלאכים, ויאמר אלהם לכו דרשו בבעל זבוב אלהי עקרון, אם-אחיה, מחלי זה.  

ב א,ג ומלאך יהוה, דבר אל-אליה התשבי, קום עלה, לקראת מלאכי מלך-שמרון; ודבר אלהם--המבלי אין-אלהים בישראל, אתם הלכים לדרש בבעל זבוב אלהי עקרון.  ב א,ד ולכן, כה-אמר יהוה, המטה אשר-עלית שם לא-תרד ממנה, כי מות תמות; וילך, אליה.  ב א,ה וישובו המלאכים, אליו; ויאמר אליהם, מה-זה שבתם.  ב א,ו ויאמרו אליו איש עלה לקראתנו, ויאמר אלינו לכו שובו אל-המלך אשר-שלח אתכם, ודברתם אליו כה אמר יהוה, המבלי אין-אלהים בישראל אתה שלח לדרש בבעל זבוב אלהי עקרון; לכן המטה אשר-עלית שם, לא-תרד ממנה--כי-מות תמות.  ב א,ז וידבר אלהם--מה משפט האיש, אשר עלה לקראתכם; וידבר אליכם, את-הדברים האלה.  ב א,ח ויאמרו אליו, איש בעל שער, ואזור עור, אזור במתניו; ויאמר, אליה התשבי הוא.  ב א,ט וישלח אליו שר-חמשים, וחמשיו; ויעל אליו, והנה ישב על-ראש ההר, וידבר אליו, איש האלהים המלך דבר רדה.  ב א,י ויענה אליהו, וידבר אל-שר החמשים, ואם-איש אלהים אני, תרד אש מן-השמים ותאכל אתך ואת-חמשיך; ותרד אש מן-השמים, ותאכל אתו ואת-חמשיו.  ב א,יא וישב וישלח אליו, שר-חמשים אחר--וחמשיו; ויען, וידבר אליו, איש האלהים, כה-אמר המלך מהרה רדה.  ב א,יב ויען אליה, וידבר אליהם, אם-איש האלהים אני, תרד אש מן-השמים ותאכל אתך ואת-חמשיך; ותרד אש-אלהים מן-השמים, ותאכל אתו ואת-חמשיו.  ב א,יג וישב, וישלח שר-חמשים שלשים--וחמשיו; ויעל ויבא שר-החמשים השלישי ויכרע על-ברכיו לנגד אליהו, ויתחנן אליו וידבר אליו, איש האלהים, תיקר-נא נפשי ונפש עבדיך אלה חמשים בעיניך.  ב א,יד הנה ירדה אש, מן-השמים, ותאכל את-שני שרי החמשים הראשנים, ואת-חמשיהם; ועתה, תיקר נפשי בעיניך.  

ב א,טו וידבר מלאך יהוה, אל-אליהו, רד אותו, אל-תירא מפניו; ויקם וירד אותו, אל-המלך.  ב א,טז וידבר אליו כה-אמר יהוה, יען אשר-שלחת מלאכים לדרש בבעל זבוב אלהי עקרון--המבלי אין-אלהים בישראל, לדרש בדברו; לכן המטה אשר-עלית שם, לא-תרד ממנה--כי-מות תמות.  ב א,יז וימת כדבר יהוה אשר-דבר אליהו, וימלך יהורם תחתיו,  
 
בשנת שתים, ליהורם בן-יהושפט מלך יהודה:  כי לא-היה לו, בן.  

ב א,יח ויתר דברי אחזיהו, אשר עשה:  הלוא-המה כתובים, על-ספר דברי הימים--למלכי ישראל.  

ב ב,א ויהי, בהעלות יהוה את-אליהו, בסערה, השמים; וילך אליהו ואלישע, מן-הגלגל.  ב ב,ב ויאמר אליהו אל-אלישע שב-נא פה, כי יהוה שלחני עד-בית-אל, ויאמר אלישע, חי-יהוה וחי-נפשך אם-אעזבך; וירדו, בית-אל.  ב ב,ג ויצאו בני-הנביאים אשר-בית-אל, אל-אלישע, ויאמרו אליו, הידעת כי היום יהוה לקח את-אדניך מעל ראשך; ויאמר גם-אני ידעתי, החשו.  ב ב,ד ויאמר לו אליהו אלישע שב-נא פה, כי יהוה שלחני יריחו, ויאמר, חי-יהוה וחי-נפשך אם-אעזבך; ויבאו, יריחו.  ב ב,ה ויגשו בני-הנביאים אשר-ביריחו, אל-אלישע, ויאמרו אליו, הידעת כי היום יהוה לקח את-אדניך מעל ראשך; ויאמר גם-אני ידעתי, החשו.  ב ב,ו ויאמר לו אליהו שב-נא פה, כי יהוה שלחני הירדנה, ויאמר, חי-יהוה וחי-נפשך אם-אעזבך; וילכו, שניהם.  ב ב,ז וחמשים איש מבני הנביאים, הלכו, ויעמדו מנגד, מרחוק; ושניהם, עמדו על-הירדן.  ב ב,ח ויקח אליהו את-אדרתו ויגלם ויכה את-המים, ויחצו הנה והנה; ויעברו שניהם, בחרבה.  ב ב,ט ויהי כעברם, ואליהו אמר אל-אלישע שאל מה אעשה-לך, בטרם, אלקח מעמך; ויאמר אלישע, ויהי נא פי-שנים ברוחך אלי.  ב ב,י ויאמר, הקשית לשאול; אם-תראה אתי לקח מאתך, יהי-לך כן, ואם-אין, לא יהיה.  ב ב,יא ויהי, המה הלכים הלוך ודבר, והנה רכב-אש וסוסי אש, ויפרדו בין שניהם; ויעל, אליהו, בסערה, השמים.  ב ב,יב ואלישע ראה, והוא מצעק אבי אבי רכב ישראל ופרשיו, ולא ראהו, עוד; ויחזק, בבגדיו, ויקרעם, לשנים קרעים.  ב ב,יג וירם את-אדרת אליהו, אשר נפלה מעליו; וישב ויעמד, על-שפת הירדן.  ב ב,יד ויקח את-אדרת אליהו אשר-נפלה מעליו, ויכה את-המים, ויאמר, איה יהוה אלהי אליהו; אף-הוא ויכה את-המים, ויחצו הנה והנה, ויעבר, אלישע.  ב ב,טו ויראהו בני-הנביאים אשר-ביריחו, מנגד, ויאמרו, נחה רוח אליהו על-אלישע; ויבאו, לקראתו, וישתחוו-לו, ארצה.  ב ב,טז ויאמרו אליו הנה-נא יש-את-עבדיך חמשים אנשים בני-חיל, ילכו נא ויבקשו את-אדניך--פן-נשאו רוח יהוה, וישלכהו באחד ההרים או באחת הגיאות הגיאיות; ויאמר, לא תשלחו.  ב ב,יז ויפצרו-בו עד-בש, ויאמר שלחו; וישלחו חמשים איש, ויבקשו שלשה-ימים ולא מצאהו.  ב ב,יח וישבו אליו, והוא ישב ביריחו; ויאמר אלהם, הלא-אמרתי אליכם אל-תלכו.  

ב ב,יט ויאמרו אנשי העיר, אל-אלישע, הנה-נא מושב העיר טוב, כאשר אדני ראה; והמים רעים, והארץ משכלת.  ב ב,כ ויאמר, קחו-לי צלחית חדשה, ושימו שם, מלח; ויקחו, אליו.  ב ב,כא ויצא אל-מוצא המים, וישלך-שם מלח; ויאמר כה-אמר יהוה, רפאתי למים האלה--לא-יהיה משם עוד, מות ומשכלת.  ב ב,כב וירפו המים, עד היום הזה, כדבר אלישע, אשר דבר.  

ב ב,כג ויעל משם, בית-אל; והוא עלה בדרך, ונערים קטנים יצאו מן-העיר, ויתקלסו-בו ויאמרו לו, עלה קרח עלה קרח.  ב ב,כד ויפן אחריו ויראם, ויקללם בשם יהוה; ותצאנה שתים דבים, מן-היער, ותבקענה מהם, ארבעים ושני ילדים.  ב ב,כה וילך משם, אל-הר הכרמל; ומשם, שב שמרון.  

ב ג,א ויהורם בן-אחאב, מלך על-ישראל בשמרון, בשנת שמנה עשרה, ליהושפט מלך יהודה; וימלך, שתים-עשרה שנה.  ב ג,ב ויעשה הרע, בעיני יהוה--רק, לא כאביו וכאמו; ויסר את-מצבת הבעל, אשר עשה אביו.  ב ג,ג רק בחטאות ירבעם בן-נבט, אשר-החטיא את-ישראל--דבק:  לא-סר, ממנה.  

ב ג,ד ומישע מלך-מואב, היה נקד; והשיב למלך-ישראל מאה-אלף כרים, ומאה אלף אילים צמר.  ב ג,ה ויהי, כמות אחאב; ויפשע מלך-מואב, במלך ישראל.  ב ג,ו ויצא המלך יהורם, ביום ההוא--משמרון; ויפקד, את-כל-ישראל.  ב ג,ז וילך וישלח אל-יהושפט מלך-יהודה לאמר, מלך מואב פשע בי--התלך אתי אל-מואב, למלחמה; ויאמר אעלה, כמוני כמוך כעמי כעמך כסוסי כסוסיך.  ב ג,ח ויאמר, אי-זה הדרך נעלה; ויאמר, דרך מדבר אדום.  ב ג,ט וילך מלך ישראל ומלך-יהודה, ומלך אדום, ויסבו, דרך שבעת ימים; ולא-היה מים למחנה ולבהמה, אשר ברגליהם.  ב ג,י ויאמר, מלך ישראל:  אהה--כי-קרא יהוה לשלשת המלכים האלה, לתת אותם ביד-מואב.  

ב ג,יא ויאמר יהושפט, האין פה נביא ליהוה, ונדרשה את-יהוה, מאותו; ויען אחד מעבדי מלך-ישראל, ויאמר, פה אלישע בן-שפט, אשר-יצק מים על-ידי אליהו.  ב ג,יב ויאמר, יהושפט, יש אותו, דבר-יהוה; וירדו אליו, מלך ישראל ויהושפט--ומלך אדום.  ב ג,יג ויאמר אלישע אל-מלך ישראל, מה-לי ולך--לך אל-נביאי אביך, ואל-נביאי אמך; ויאמר לו, מלך ישראל, אל כי-קרא יהוה לשלשת המלכים האלה, לתת אותם ביד-מואב.  ב ג,יד ויאמר אלישע, חי-יהוה צבאות אשר עמדתי לפניו, כי לולי פני יהושפט מלך-יהודה, אני נשא--אם-אביט אליך, ואם-אראך.  ב ג,טו ועתה, קחו-לי מנגן; והיה כנגן המנגן, ותהי עליו יד-יהוה.  ב ג,טז ויאמר, כה אמר יהוה:  עשה הנחל הזה, גבים גבים.  ב ג,יז כי-כה אמר יהוה, לא-תראו רוח ולא-תראו גשם, והנחל ההוא, ימלא מים; ושתיתם אתם ומקניכם, ובהמתכם.  ב ג,יח ונקל זאת, בעיני יהוה; ונתן את-מואב, בידכם.  ב ג,יט והכיתם כל-עיר מבצר, וכל-עיר מבחור, וכל-עץ טוב תפילו, וכל-מעיני-מים תסתמו; וכל החלקה הטובה, תכאבו באבנים.  ב ג,כ ויהי בבקר כעלות המנחה, והנה-מים באים מדרך אדום; ותמלא הארץ, את-המים.  ב ג,כא וכל-מואב, שמעו, כי-עלו המלכים, להלחם בם; ויצעקו, מכל חגר חגרה ומעלה, ויעמדו, על-הגבול.  ב ג,כב וישכימו בבקר, והשמש זרחה על-המים; ויראו מואב מנגד את-המים, אדמים כדם.  ב ג,כג ויאמרו, דם זה, החרב נחרבו המלכים, ויכו איש את-רעהו; ועתה לשלל, מואב.  ב ג,כד ויבאו, אל-מחנה ישראל, ויקמו ישראל ויכו את-מואב, וינסו מפניהם; ויבו- ויכו- בה, והכות את-מואב.  ב ג,כה והערים יהרסו וכל-חלקה טובה ישליכו איש-אבנו ומלאוה, וכל-מעין-מים יסתמו וכל-עץ-טוב יפילו, עד-השאיר אבניה בקיר, חרשת; ויסבו הקלעים, ויכוה.  ב ג,כו וירא מלך מואב, כי-חזק ממנו המלחמה; ויקח אותו שבע-מאות איש שלף חרב, להבקיע אל-מלך אדום--ולא יכלו.  ב ג,כז ויקח את-בנו הבכור אשר-ימלך תחתיו, ויעלהו עלה על-החמה, ויהי קצף-גדול, על-ישראל; ויסעו, מעליו, וישבו, לארץ.  

ב ד,א ואשה אחת מנשי בני-הנביאים צעקה אל-אלישע לאמר, עבדך אישי מת, ואתה ידעת, כי עבדך היה ירא את-יהוה; והנשה--בא לקחת את-שני ילדי לו, לעבדים.  ב ד,ב ויאמר אליה אלישע, מה אעשה-לך, הגידי לי, מה-יש-לכי לך בבית; ותאמר, אין לשפחתך כל בבית, כי, אם-אסוך שמן.  ב ד,ג ויאמר, לכי שאלי-לך כלים מן-החוץ, מאת, כל-שכנכי שכניך--כלים רקים, אל-תמעיטי.  ב ד,ד ובאת, וסגרת הדלת בעדך ובעד-בניך, ויצקת, על כל-הכלים האלה; והמלא, תסיעי.  ב ד,ה ותלך, מאתו, ותסגר הדלת, בעדה ובעד בניה; הם מגישים אליה, והיא מיצקת מוצקת.  ב ד,ו ויהי כמלאת הכלים, ותאמר אל-בנה הגישה אלי עוד כלי, ויאמר אליה, אין עוד כלי; ויעמד, השמן.  ב ד,ז ותבא, ותגד לאיש האלהים, ויאמר לכי מכרי את-השמן, ושלמי את-נשיכי נשיך; ואת בניכי ובניך, תחיי בנותר.  

ב ד,ח ויהי היום ויעבר אלישע אל-שונם, ושם אשה גדולה, ותחזק-בו, לאכל-לחם; ויהי מדי עברו, יסר שמה לאכל-לחם.  ב ד,ט ותאמר, אל-אישה, הנה-נא ידעתי, כי איש אלהים קדוש הוא--עבר עלינו, תמיד.  ב ד,י נעשה-נא עלית-קיר קטנה, ונשים לו שם מטה ושלחן וכסא ומנורה; והיה בבאו אלינו, יסור שמה.  ב ד,יא ויהי היום, ויבא שמה; ויסר אל-העליה, וישכב-שמה.  ב ד,יב ויאמר אל-גיחזי נערו, קרא לשונמית הזאת; ויקרא-לה--ותעמד, לפניו.  ב ד,יג ויאמר לו, אמר-נא אליה הנה חרדת אלינו את-כל-החרדה הזאת, מה לעשות לך, היש לדבר-לך אל-המלך או אל-שר הצבא; ותאמר, בתוך עמי אנכי ישבת.  ב ד,יד ויאמר, ומה לעשות לה; ויאמר גיחזי, אבל בן אין-לה--ואישה זקן.  ב ד,טו ויאמר, קרא-לה; ויקרא-לה--ותעמד, בפתח.  ב ד,טז ויאמר, למועד הזה כעת חיה, אתי את, חבקת בן; ותאמר, אל-אדני איש האלהים--אל-תכזב, בשפחתך.  ב ד,יז ותהר האשה, ותלד בן, למועד הזה כעת חיה, אשר-דבר אליה אלישע.  ב ד,יח ויגדל, הילד; ויהי היום, ויצא אל-אביו אל-הקצרים.  ב ד,יט ויאמר אל-אביו, ראשי ראשי; ויאמר, אל-הנער, שאהו, אל-אמו.  ב ד,כ וישאהו--ויביאהו, אל-אמו; וישב על-ברכיה עד-הצהרים, וימת.  ב ד,כא ותעל, ותשכבהו, על-מטת, איש האלהים; ותסגר בעדו, ותצא.  ב ד,כב ותקרא, אל-אישה, ותאמר שלחה נא לי אחד מן-הנערים, ואחת האתנות; וארוצה עד-איש האלהים, ואשובה.  ב ד,כג ויאמר, מדוע אתי את הלכתי הלכת אליו היום--לא-חדש, ולא שבת; ותאמר, שלום.  ב ד,כד ותחבש, האתון, ותאמר אל-נערה, נהג ולך; אל-תעצר-לי לרכב, כי אם-אמרתי לך.  ב ד,כה ותלך, ותבא אל-איש האלהים--אל-הר הכרמל; ויהי כראות איש-האלהים אתה, מנגד, ויאמר אל-גיחזי נערו, הנה השונמית הלז.  ב ד,כו עתה, רוץ-נא לקראתה, ואמר-לה השלום לך השלום לאישך, השלום לילד; ותאמר, שלום.  ב ד,כז ותבא אל-איש האלהים, אל-ההר, ותחזק, ברגליו; ויגש גיחזי להדפה, ויאמר איש האלהים הרפה-לה כי-נפשה מרה-לה, ויהוה העלים ממני, ולא הגיד לי.  ב ד,כח ותאמר, השאלתי בן מאת אדני; הלא אמרתי, לא תשלה אתי.  ב ד,כט ויאמר לגיחזי חגר מתניך, וקח משענתי בידך ולך, כי-תמצא איש לא תברכנו, וכי-יברכך איש לא תעננו; ושמת משענתי, על-פני הנער.  ב ד,ל ותאמר אם הנער, חי-יהוה וחי-נפשך אם-אעזבך; ויקם, וילך אחריה.  ב ד,לא וגחזי עבר לפניהם, וישם את-המשענת על-פני הנער, ואין קול, ואין קשב; וישב לקראתו ויגד-לו לאמר, לא הקיץ הנער.  ב ד,לב ויבא אלישע, הביתה; והנה הנער מת, משכב על-מטתו.  ב ד,לג ויבא, ויסגר הדלת בעד שניהם; ויתפלל, אל-יהוה.  ב ד,לד ויעל וישכב על-הילד, וישם פיו על-פיו ועיניו על-עיניו וכפיו על-כפו, ויגהר, עליו; ויחם, בשר הילד.  ב ד,לה וישב וילך בבית, אחת הנה ואחת הנה, ויעל, ויגהר עליו; ויזורר הנער עד-שבע פעמים, ויפקח הנער את-עיניו.  ב ד,לו ויקרא אל-גיחזי, ויאמר קרא אל-השנמית הזאת, ויקראה, ותבא אליו; ויאמר, שאי בנך.  ב ד,לז ותבא ותפל על-רגליו, ותשתחו ארצה; ותשא את-בנה, ותצא.  

ב ד,לח ואלישע שב הגלגלה, והרעב בארץ, ובני הנביאים, ישבים לפניו; ויאמר לנערו, שפת הסיר הגדולה, ובשל נזיד, לבני הנביאים.  ב ד,לט ויצא אחד אל-השדה, ללקט ארת, וימצא גפן שדה, וילקט ממנו פקעת שדה מלא בגדו; ויבא, ויפלח אל-סיר הנזיד--כי-לא ידעו.  ב ד,מ ויצקו לאנשים, לאכול; ויהי כאכלם מהנזיד והמה צעקו, ויאמרו מות בסיר איש האלהים, ולא יכלו, לאכל.  ב ד,מא ויאמר, וקחו-קמח, וישלך, אל-הסיר; ויאמר, צק לעם ויאכלו, ולא היה דבר רע, בסיר.  

ב ד,מב ואיש בא מבעל שלשה, ויבא לאיש האלהים לחם בכורים עשרים-לחם שערים, וכרמל, בצקלנו; ויאמר, תן לעם ויאכלו.  ב ד,מג ויאמר, משרתו, מה אתן זה, לפני מאה איש; ויאמר, תן לעם ויאכלו--כי כה אמר יהוה, אכל והותר.  ב ד,מד ויתן לפניהם ויאכלו ויותרו, כדבר יהוה.  

ב ה,א ונעמן שר-צבא מלך-ארם היה איש גדול לפני אדניו, ונשא פנים--כי-בו נתן-יהוה תשועה, לארם; והאיש, היה גבור חיל--מצרע.  ב ה,ב וארם יצאו גדודים, וישבו מארץ ישראל נערה קטנה; ותהי, לפני אשת נעמן.  ב ה,ג ותאמר, אל-גברתה, אחלי אדני, לפני הנביא אשר בשמרון; אז יאסף אתו, מצרעתו.  ב ה,ד ויבא, ויגד לאדניו לאמר:  כזאת וכזאת דברה הנערה, אשר מארץ ישראל.  ב ה,ה ויאמר מלך-ארם לך-בא, ואשלחה ספר אל-מלך ישראל; וילך ויקח בידו עשר ככרי-כסף, וששת אלפים זהב, ועשר, חליפות בגדים.  ב ה,ו ויבא הספר, אל-מלך ישראל לאמר:  ועתה, כבוא הספר הזה אליך, הנה שלחתי אליך את-נעמן עבדי, ואספתו מצרעתו.  ב ה,ז ויהי כקרא מלך-ישראל את-הספר ויקרע בגדיו, ויאמר האלהים אני להמית ולהחיות, כי-זה שלח אלי, לאסף איש מצרעתו:  כי אך-דעו-נא וראו, כי-מתאנה הוא לי.  ב ה,ח ויהי כשמע אלישע איש-האלהים, כי-קרע מלך-ישראל את-בגדיו, וישלח אל-המלך לאמר, למה קרעת בגדיך; יבא-נא אלי--וידע, כי יש נביא בישראל.  ב ה,ט ויבא נעמן, בסוסו וברכבו; ויעמד פתח-הבית, לאלישע.  ב ה,י וישלח אליו אלישע, מלאך לאמר:  הלוך, ורחצת שבע-פעמים בירדן, וישב בשרך לך, וטהר.  ב ה,יא ויקצף נעמן, וילך; ויאמר הנה אמרתי אלי יצא יצוא, ועמד וקרא בשם-יהוה אלהיו, והניף ידו אל-המקום, ואסף המצרע.  ב ה,יב הלא טוב אבנה אמנה ופרפר נהרות דמשק, מכל מימי ישראל--הלא-ארחץ בהם, וטהרתי; ויפן, וילך בחמה.  ב ה,יג ויגשו עבדיו, וידברו אליו, ויאמרו אבי דבר גדול הנביא דבר אליך, הלוא תעשה; ואף כי-אמר אליך, רחץ וטהר.  ב ה,יד וירד, ויטבל בירדן שבע פעמים, כדבר, איש האלהים; וישב בשרו, כבשר נער קטן--ויטהר.  ב ה,טו וישב אל-איש האלהים הוא וכל-מחנהו, ויבא ויעמד לפניו, ויאמר הנה-נא ידעתי כי אין אלהים בכל-הארץ, כי אם-בישראל; ועתה קח-נא ברכה, מאת עבדך.  ב ה,טז ויאמר, חי-יהוה אשר-עמדתי לפניו אם-אקח; ויפצר-בו לקחת, וימאן.  ב ה,יז ויאמר, נעמן, ולא, יתן-נא לעבדך משא צמד-פרדים אדמה:  כי לוא-יעשה עוד עבדך עלה וזבח, לאלהים אחרים--כי, אם-ליהוה.  ב ה,יח לדבר הזה, יסלח יהוה לעבדך--בבוא אדני בית-רמון להשתחות שמה והוא נשען על-ידי, והשתחויתי בית רמן, בהשתחויתי בית רמן, יסלח-נא    יהוה לעבדך בדבר הזה.  ב ה,יט ויאמר לו, לך לשלום; וילך מאתו, כברת-ארץ.  

ב ה,כ ויאמר גיחזי, נער אלישע איש-האלהים, הנה חשך אדני את-נעמן הארמי הזה, מקחת מידו את אשר-הביא; חי-יהוה כי-אם-רצתי אחריו, ולקחתי מאתו מאומה.  ב ה,כא וירדף גיחזי, אחרי נעמן; ויראה נעמן, רץ אחריו, ויפל מעל המרכבה לקראתו, ויאמר השלום.  ב ה,כב ויאמר שלום, אדני שלחני לאמר, הנה עתה זה באו אלי שני-נערים מהר אפרים, מבני הנביאים; תנה-נא להם ככר-כסף, ושתי חלפות בגדים.  ב ה,כג ויאמר נעמן, הואל קח ככרים; ויפרץ-בו, ויצר ככרים כסף בשני חרטים ושתי חלפות בגדים, ויתן אל-שני נעריו, וישאו לפניו.  ב ה,כד ויבא, אל-העפל, ויקח מידם, ויפקד בבית; וישלח את-האנשים, וילכו.  ב ה,כה והוא-בא, ויעמד אל-אדניו, ויאמר אליו אלישע, מאן מאין גחזי; ויאמר, לא-הלך עבדך אנה ואנה.  ב ה,כו ויאמר אליו לא-לבי הלך, כאשר הפך-איש מעל מרכבתו לקראתך; העת לקחת את-הכסף, ולקחת בגדים, וזיתים וכרמים וצאן ובקר, ועבדים ושפחות.  ב ה,כז וצרעת נעמן תדבק-בך, ובזרעך לעולם; ויצא מלפניו, מצרע כשלג.  ב ו,א ויאמרו בני-הנביאים, אל-אלישע:  הנה-נא המקום, אשר אנחנו ישבים שם לפניך--צר ממנו.  ב ו,ב נלכה-נא עד-הירדן, ונקחה משם איש קורה אחת, ונעשה-לנו שם מקום, לשבת שם; ויאמר, לכו.  ב ו,ג ויאמר, האחד, הואל נא, ולך את-עבדיך; ויאמר, אני אלך.  ב ו,ד וילך, אתם; ויבאו, הירדנה, ויגזרו, העצים.  ב ו,ה ויהי האחד מפיל הקורה, ואת-הברזל נפל אל-המים; ויצעק ויאמר אהה אדני, והוא שאול.  ב ו,ו ויאמר איש-האלהים, אנה נפל; ויראהו, את-המקום, ויקצב-עץ וישלך-שמה, ויצף הברזל.  ב ו,ז ויאמר, הרם לך; וישלח ידו, ויקחהו.  

ב ו,ח ומלך ארם, היה נלחם בישראל; ויועץ אל-עבדיו לאמר, אל-מקום פלני אלמני תחנתי.  ב ו,ט וישלח איש האלהים, אל-מלך ישראל לאמר, השמר, מעבר המקום הזה:  כי-שם, ארם נחתים.  ב ו,י וישלח מלך ישראל, אל-המקום אשר אמר-לו איש-האלהים והזהירה--ונשמר שם:  לא אחת, ולא שתים.  ב ו,יא ויסער לב מלך-ארם, על-הדבר הזה; ויקרא אל-עבדיו, ויאמר אליהם, הלוא תגידו לי, מי משלנו אל-מלך ישראל.  ב ו,יב ויאמר אחד מעבדיו, לוא אדני המלך:  כי-אלישע הנביא, אשר בישראל, יגיד למלך ישראל, את-הדברים אשר תדבר בחדר משכבך.  ב ו,יג ויאמר, לכו וראו איכה הוא, ואשלח, ואקחהו; ויגד-לו לאמר, הנה בדתן.  ב ו,יד וישלח-שמה סוסים ורכב, וחיל כבד; ויבאו לילה, ויקפו על-העיר.  ב ו,טו וישכם משרת איש האלהים, לקום, ויצא, והנה-חיל סובב את-העיר וסוס ורכב; ויאמר נערו אליו אהה אדני, איכה נעשה.  ב ו,טז ויאמר, אל-תירא:  כי רבים אשר אתנו, מאשר אותם.  ב ו,יז ויתפלל אלישע, ויאמר, יהוה, פקח-נא את-עיניו ויראה; ויפקח יהוה, את-עיני הנער, וירא והנה ההר מלא סוסים ורכב אש, סביבת אלישע.  ב ו,יח וירדו, אליו, ויתפלל אלישע אל-יהוה ויאמר, הך-נא את-הגוי-הזה בסנורים; ויכם בסנורים, כדבר אלישע.  ב ו,יט ויאמר אלהם אלישע, לא זה הדרך ולא זה העיר--לכו אחרי, ואוליכה אתכם אל-האיש אשר תבקשון; וילך אותם, שמרונה.  ב ו,כ ויהי, כבאם שמרון, ויאמר אלישע, יהוה פקח את-עיני-אלה ויראו; ויפקח יהוה, את-עיניהם, ויראו, והנה בתוך שמרון.  ב ו,כא ויאמר מלך-ישראל אל-אלישע, כראתו אותם:  האכה אכה, אבי.  ב ו,כב ויאמר לא תכה, האשר שבית בחרבך ובקשתך אתה מכה; שים לחם ומים לפניהם, ויאכלו וישתו, וילכו, אל-אדניהם.  ב ו,כג ויכרה להם כרה גדולה, ויאכלו וישתו, וישלחם, וילכו אל-אדניהם; ולא-יספו עוד גדודי ארם, לבוא בארץ ישראל.  

ב ו,כד ויהי, אחרי-כן, ויקבץ בן-הדד מלך-ארם, את-כל-מחנהו; ויעל, ויצר על-שמרון.  ב ו,כה ויהי רעב גדול בשמרון, והנה צרים עליה:  עד היות ראש-חמור בשמנים כסף, ורבע הקב חרי דב יונים בחמשה-כסף.  ב ו,כו ויהי מלך ישראל, עבר על-החמה; ואשה, צעקה אליו לאמר, הושיעה, אדני המלך.  ב ו,כז ויאמר אל-יושעך יהוה, מאין אושיעך; המן-הגרן, או מן-היקב.  ב ו,כח ויאמר-לה המלך, מה-לך; ותאמר, האשה הזאת אמרה אלי תני את-בנך ונאכלנו היום, ואת-בני, נאכל מחר.  ב ו,כט ונבשל את-בני, ונאכלהו; ואמר אליה ביום האחר, תני את-בנך ונאכלנו, ותחבא, את-בנה.  ב ו,ל ויהי כשמע המלך את-דברי האשה, ויקרע את-בגדיו, והוא, עבר על-החמה; וירא העם, והנה השק על-בשרו מבית.  ב ו,לא ויאמר, כה-יעשה-לי אלהים וכה יוסף:  אם-יעמד ראש אלישע בן-שפט, עליו--היום.  ב ו,לב ואלישע ישב בביתו, והזקנים ישבים אתו; וישלח איש מלפניו, בטרם יבא המלאך אליו והוא אמר אל-הזקנים הראיתם כי-שלח בן-המרצח הזה להסיר את-ראשי, ראו כבא המלאך סגרו הדלת ולחצתם אתו בדלת, הלוא קול רגלי אדניו אחריו.  ב ו,לג עודנו מדבר עמם, והנה המלאך ירד אליו; ויאמר, הנה-זאת הרעה מאת יהוה--מה-אוחיל ליהוה, עוד.  

ב ז,א ויאמר אלישע, שמעו דבר-יהוה:  כה אמר יהוה, כעת מחר סאה-סלת בשקל וסאתים שערים בשקל--בשער שמרון.  ב ז,ב ויען השליש אשר-למלך נשען על-ידו את-איש האלהים, ויאמר, הנה יהוה עשה ארבות בשמים, היהיה הדבר הזה; ויאמר, הנכה ראה בעיניך, ומשם, לא תאכל.  

ב ז,ג וארבעה אנשים היו מצרעים, פתח השער; ויאמרו, איש אל-רעהו, מה אנחנו ישבים פה, עד-מתנו.  ב ז,ד אם-אמרנו נבוא העיר והרעב בעיר, ומתנו שם, ואם-ישבנו פה, ומתנו; ועתה, לכו ונפלה אל-מחנה ארם--אם-יחינו נחיה, ואם-ימיתנו, ומתנו.  ב ז,ה ויקמו בנשף, לבוא אל-מחנה ארם; ויבאו, עד-קצה מחנה ארם, והנה אין-שם, איש.  ב ז,ו ואדני השמיע את-מחנה ארם, קול רכב קול סוס--קול, חיל גדול; ויאמרו איש אל-אחיו, הנה שכר-עלינו מלך ישראל את-מלכי החתים ואת-מלכי מצרים--לבוא עלינו.  ב ז,ז ויקומו, וינוסו בנשף, ויעזבו את-אהליהם ואת-סוסיהם ואת-חמריהם, המחנה כאשר-היא; וינסו, אל-נפשם.  ב ז,ח ויבאו המצרעים האלה עד-קצה המחנה, ויבאו אל-אהל אחד ויאכלו וישתו, וישאו משם כסף וזהב ובגדים, וילכו ויטמנו; וישבו, ויבאו אל-אהל אחר, וישאו משם, וילכו ויטמנו.  ב ז,ט ויאמרו איש אל-רעהו לא-כן אנחנו עשים, היום הזה יום-בשרה הוא, ואנחנו מחשים וחכינו עד-אור הבקר, ומצאנו עוון; ועתה לכו ונבאה, ונגידה בית המלך.  ב ז,י ויבאו, ויקראו אל-שער העיר, ויגידו להם לאמר, באנו אל-מחנה ארם והנה אין-שם איש וקול אדם:  כי אם-הסוס אסור והחמור אסור, ואהלים כאשר-המה.  ב ז,יא ויקרא, השערים; ויגידו, בית המלך פנימה.  ב ז,יב ויקם המלך לילה, ויאמר אל-עבדיו, אגידה-נא לכם, את אשר-עשו לנו ארם:  ידעו כי-רעבים אנחנו, ויצאו מן-המחנה להחבה בהשדה בשדה לאמר, כי-יצאו מן-העיר ונתפשם חיים, ואל-העיר נבא.  ב ז,יג ויען אחד מעבדיו ויאמר, ויקחו-נא חמשה מן-הסוסים הנשארים אשר נשארו-בה, הנם ככל-ההמון המון ישראל אשר נשארו-בה, הנם ככל-המון ישראל אשר-תמו; ונשלחה, ונראה.  ב ז,יד ויקחו, שני רכב סוסים; וישלח המלך אחרי מחנה-ארם, לאמר--לכו וראו.  ב ז,טו וילכו אחריהם, עד-הירדן, והנה כל-הדרך מלאה בגדים וכלים, אשר-השליכו ארם בהחפזם בחפזם; וישבו, המלאכים, ויגדו, למלך.  ב ז,טז ויצא העם--ויבזו, את מחנה ארם; ויהי סאה-סלת בשקל, וסאתים שערים בשקל--כדבר יהוה.  ב ז,יז והמלך הפקיד את-השליש אשר-נשען על-ידו, על-השער, וירמסהו העם בשער, וימת:  כאשר דבר, איש האלהים, אשר דבר, ברדת המלך אליו.  ב ז,יח ויהי, כדבר איש האלהים, אל-המלך, לאמר:  סאתים שערים בשקל, וסאה-סלת בשקל, יהיה כעת מחר, בשער שמרון.  ב ז,יט ויען השליש את-איש האלהים, ויאמר, והנה יהוה עשה ארבות בשמים, היהיה כדבר הזה; ויאמר, הנך ראה בעיניך, ומשם, לא תאכל.  ב ז,כ ויהי-לו, כן; וירמסו אתו העם בשער, וימת.  

ב ח,א ואלישע דבר אל-האשה אשר-החיה את-בנה לאמר, קומי ולכי אתי את וביתך, וגורי, באשר תגורי:  כי-קרא יהוה לרעב, וגם-בא אל-הארץ שבע שנים.  ב ח,ב ותקם, האשה, ותעש, כדבר איש האלהים; ותלך היא וביתה, ותגר בארץ-פלשתים שבע שנים.  ב ח,ג ויהי, מקצה שבע שנים, ותשב האשה, מארץ פלשתים; ותצא לצעק אל-המלך, אל-ביתה ואל-שדה.  ב ח,ד והמלך, מדבר אל-גחזי, נער איש-האלהים, לאמר:  ספרה-נא לי, את כל-הגדלות אשר-עשה אלישע.  

ב ח,ה ויהי הוא מספר למלך, את אשר-החיה את-המת, והנה האשה אשר-החיה את-בנה צעקת אל-המלך, על-ביתה ועל-שדה; ויאמר גחזי, אדני המלך--זאת האשה, וזה-בנה אשר-החיה אלישע.  ב ח,ו וישאל המלך לאשה, ותספר-לו; ויתן-לה המלך סריס אחד לאמר, השיב את-כל-אשר-לה ואת כל-תבואת השדה, מיום עזבה את-הארץ, ועד-עתה.  

ב ח,ז ויבא אלישע דמשק, ובן-הדד מלך-ארם חלה; ויגד-לו לאמר, בא איש האלהים עד-הנה.  ב ח,ח ויאמר המלך אל-חזהאל, קח בידך מנחה, ולך, לקראת איש האלהים; ודרשת את-יהוה מאותו לאמר, האחיה מחלי זה.  ב ח,ט וילך חזאל, לקראתו, ויקח מנחה בידו וכל-טוב דמשק, משא ארבעים גמל; ויבא, ויעמד לפניו, ויאמר בנך בן-הדד מלך-ארם שלחני אליך לאמר, האחיה מחלי זה.  ב ח,י ויאמר אליו אלישע, לך אמר-לא לו חיה תחיה; והראני יהוה, כי-מות ימות.  ב ח,יא ויעמד את-פניו, וישם עד-בש; ויבך, איש האלהים.  ב ח,יב ויאמר חזאל, מדוע אדני בכה; ויאמר כי-ידעתי את אשר-תעשה לבני ישראל רעה, מבצריהם תשלח באש ובחריהם בחרב תהרג, ועלליהם תרטש, והרתיהם תבקע.  ב ח,יג ויאמר חזהאל--כי מה עבדך הכלב, כי יעשה הדבר הגדול הזה; ויאמר אלישע, הראני יהוה אתך מלך על-ארם.  ב ח,יד וילך מאת אלישע, ויבא אל-אדניו, ויאמר לו, מה-אמר לך אלישע; ויאמר, אמר לי חיה תחיה.  ב ח,טו ויהי ממחרת, ויקח המכבר ויטבל במים, ויפרש על-פניו, וימת; וימלך חזהאל, תחתיו.  

ב ח,טז ובשנת חמש, ליורם בן-אחאב מלך ישראל, ויהושפט, מלך יהודה--מלך יהורם בן-יהושפט, מלך יהודה.  ב ח,יז בן-שלשים ושתים שנה, היה במלכו; ושמנה שנה שנים, מלך בירושלם.  ב ח,יח וילך בדרך מלכי ישראל, כאשר עשו בית אחאב--כי בת-אחאב, היתה-לו לאשה; ויעש הרע, בעיני יהוה.  ב ח,יט ולא-אבה יהוה להשחית את-יהודה, למען דוד עבדו:  כאשר אמר-לו, לתת לו ניר לבניו--כל-הימים.  ב ח,כ בימיו פשע אדום, מתחת יד-יהודה; וימלכו עליהם, מלך.  ב ח,כא ויעבר יורם צעירה, וכל-הרכב עמו; ויהי-הוא קם לילה, ויכה את-אדום הסביב אליו ואת שרי הרכב, וינס העם, לאהליו.  ב ח,כב ויפשע אדום, מתחת יד-יהודה, עד, היום הזה; אז תפשע לבנה, בעת ההיא.  ב ח,כג ויתר דברי יורם, וכל-אשר עשה:  הלא-הם כתובים, על-ספר דברי הימים--למלכי יהודה.  ב ח,כד וישכב יורם עם-אבתיו, ויקבר עם-אבתיו בעיר דוד; וימלך אחזיהו בנו, תחתיו.  

ב ח,כה בשנת שתים-עשרה שנה, ליורם בן-אחאב מלך ישראל, מלך אחזיהו בן-יהורם, מלך יהודה.  ב ח,כו בן-עשרים ושתים שנה, אחזיהו במלכו, ושנה אחת, מלך בירושלם; ושם אמו עתליהו, בת-עמרי מלך ישראל.  ב ח,כז וילך, בדרך בית אחאב, ויעש הרע בעיני יהוה, כבית אחאב:  כי חתן בית-אחאב, הוא.  ב ח,כח וילך את-יורם בן-אחאב, למלחמה עם-חזאל מלך-ארם--ברמת גלעד; ויכו ארמים, את-יורם.  ב ח,כט וישב יורם המלך להתרפא ביזרעאל, מן-המכים אשר יכהו ארמים ברמה, בהלחמו, את-חזהאל מלך ארם; ואחזיהו בן-יהורם מלך יהודה, ירד לראות את-יורם בן-אחאב ביזרעאל--כי-חלה הוא.  

ב ט,א ואלישע, הנביא, קרא, לאחד מבני הנביאים; ויאמר לו חגר מתניך, וקח פך השמן הזה בידך, ולך, רמת גלעד.  ב ט,ב ובאת-שמה; וראה-שם יהוא בן-יהושפט בן-נמשי, ובאת והקמתו מתוך אחיו, והביאת אתו, חדר בחדר.  ב ט,ג ולקחת פך-השמן, ויצקת על-ראשו, ואמרת כה-אמר יהוה, משחתיך למלך אל-ישראל; ופתחת הדלת ונסתה, ולא תחכה.  ב ט,ד וילך הנער הנער הנביא, רמת גלעד.  ב ט,ה ויבא, והנה שרי החיל ישבים, ויאמר, דבר לי אליך השר; ויאמר יהוא אל-מי מכלנו, ויאמר אליך השר.  ב ט,ו ויקם ויבא הביתה, ויצק השמן אל-ראשו; ויאמר לו, כה-אמר יהוה אלהי ישראל, משחתיך למלך אל-עם יהוה, אל-ישראל.  ב ט,ז והכיתה--את-בית אחאב, אדניך; ונקמתי דמי עבדי הנביאים, ודמי כל-עבדי יהוה--מיד איזבל.  ב ט,ח ואבד, כל-בית אחאב; והכרתי לאחאב משתין בקיר, ועצור ועזוב בישראל.  ב ט,ט ונתתי את-בית אחאב, כבית ירבעם בן-נבט, וכבית, בעשא בן-אחיה.  ב ט,י ואת-איזבל יאכלו הכלבים, בחלק יזרעאל--ואין קבר; ויפתח הדלת, וינס.  ב ט,יא ויהוא, יצא אל-עבדי אדניו, ויאמר לו השלום, מדוע בא-המשגע הזה אליך; ויאמר אליהם, אתם ידעתם את-האיש ואת-שיחו.  ב ט,יב ויאמרו שקר, הגד-נא לנו; ויאמר, כזאת וכזאת אמר אלי לאמר, כה אמר יהוה, משחתיך למלך אל-ישראל.  ב ט,יג וימהרו, ויקחו איש בגדו, וישימו תחתיו, אל-גרם המעלות; ויתקעו, בשופר, ויאמרו, מלך יהוא.  ב ט,יד ויתקשר, יהוא בן-יהושפט בן-נמשי--אל-יורם; ויורם היה שמר ברמת גלעד, הוא וכל-ישראל, מפני, חזאל מלך-ארם.  ב ט,טו וישב יהורם המלך להתרפא ביזרעאל, מן-המכים אשר יכהו ארמים, בהלחמו, את-חזאל מלך ארם; ויאמר יהוא, אם-יש נפשכם--אל-יצא פליט מן-העיר, ללכת לגיד להגיד ביזרעאל.  ב ט,טז וירכב יהוא וילך יזרעאלה, כי יורם שכב שמה; ואחזיה מלך יהודה, ירד לראות את-יורם.  ב ט,יז והצפה עמד על-המגדל ביזרעאל, וירא את-שפעת יהוא בבאו, ויאמר, שפעת אני ראה; ויאמר יהורם, קח רכב ושלח לקראתם--ויאמר השלום.  ב ט,יח וילך רכב הסוס לקראתו, ויאמר כה-אמר המלך השלום, ויאמר יהוא מה-לך ולשלום, סב אל-אחרי; ויגד הצפה לאמר, בא-המלאך עד-הם ולא-שב.  ב ט,יט וישלח, רכב סוס שני, ויבא אלהם, ויאמר כה-אמר המלך שלום; ויאמר יהוא מה-לך ולשלום, סב אל-אחרי.  ב ט,כ ויגד הצפה לאמר, בא עד-אליהם ולא-שב; והמנהג, כמנהג יהוא בן-נמשי--כי בשגעון, ינהג.  ב ט,כא ויאמר יהורם אסר, ויאסר רכבו; ויצא יהורם מלך-ישראל ואחזיהו מלך-יהודה איש ברכבו, ויצאו לקראת יהוא, וימצאהו, בחלקת נבות היזרעאלי.  ב ט,כב ויהי, כראות יהורם את-יהוא, ויאמר, השלום יהוא; ויאמר, מה השלום--עד-זנוני איזבל אמך וכשפיה, הרבים.  ב ט,כג ויהפך יהורם ידיו, וינס; ויאמר אל-אחזיהו, מרמה אחזיה.  ב ט,כד ויהוא מלא ידו בקשת, ויך את-יהורם בין זרעיו, ויצא החצי, מלבו; ויכרע, ברכבו.  ב ט,כה ויאמר, אל-בדקר שלשה, שא השלכהו, בחלקת שדה נבות היזרעאלי:  כי-זכר אני ואתה, את רכבים צמדים אחרי אחאב אביו, ויהוה נשא עליו, את-המשא הזה.  ב ט,כו אם-לא את-דמי נבות ואת-דמי בניו ראיתי אמש, נאם-יהוה, ושלמתי לך בחלקה הזאת, נאם-יהוה; ועתה, שא השלכהו בחלקה--כדבר יהוה.  ב ט,כז ואחזיה מלך-יהודה, ראה, וינס, דרך בית הגן; וירדף אחריו יהוא, ויאמר גם-אתו הכהו אל-המרכבה במעלה-גור אשר את-יבלעם, וינס מגדו, וימת שם.  ב ט,כח וירכבו אתו עבדיו, ירושלמה; ויקברו אתו בקברתו עם-אבתיו, בעיר דוד.  

ב ט,כט ובשנת אחת עשרה שנה, ליורם בן-אחאב, מלך אחזיה, על-יהודה.  ב ט,ל ויבוא יהוא, יזרעאלה; ואיזבל שמעה, ותשם בפוך עיניה ותיטב את-ראשה, ותשקף, בעד החלון.  ב ט,לא ויהוא, בא בשער; ותאמר השלום, זמרי הרג אדניו.  ב ט,לב וישא פניו, אל-החלון, ויאמר, מי אתי מי; וישקיפו אליו, שנים שלשה סריסים.  ב ט,לג ויאמר שמטהו שמטוה, וישמטוה; ויז מדמה אל-הקיר ואל-הסוסים, וירמסנה.  ב ט,לד ויבא, ויאכל וישת; ויאמר, פקדו-נא את-הארורה הזאת וקברוה--כי בת-מלך, היא.  ב ט,לה וילכו, לקברה; ולא-מצאו בה, כי אם-הגלגלת והרגלים--וכפות הידים.  ב ט,לו וישבו, ויגידו לו, ויאמר דבר-יהוה הוא, אשר דבר ביד-עבדו אליהו התשבי לאמר:  בחלק יזרעאל, יאכלו הכלבים את-בשר איזבל.  ב ט,לז והית והיתה נבלת איזבל, כדמן על-פני השדה--בחלק יזרעאל:  אשר לא-יאמרו, זאת איזבל.  

ב י,א ולאחאב שבעים בנים, בשמרון; ויכתב יהוא ספרים וישלח שמרון, אל-שרי יזרעאל הזקנים, ואל-האמנים אחאב, לאמר.  ב י,ב ועתה, כבא הספר הזה אליכם, ואתכם, בני אדניכם; ואתכם הרכב והסוסים, ועיר מבצר והנשק.  ב י,ג וראיתם הטוב והישר, מבני אדניכם, ושמתם, על-כסא אביו; והלחמו, על-בית אדניכם.  ב י,ד ויראו, מאד מאד, ויאמרו, הנה שני המלכים לא עמדו לפניו; ואיך, נעמד אנחנו.  ב י,ה וישלח אשר-על-הבית ואשר על-העיר והזקנים והאמנים אל-יהוא לאמר, עבדיך אנחנו, וכל אשר-תאמר אלינו, נעשה:  לא-נמלך איש, הטוב בעיניך עשה.  ב י,ו ויכתב אליהם ספר שנית לאמר, אם-לי אתם ולקלי אתם שמעים קחו את-ראשי אנשי בני-אדניכם, ובאו אלי כעת מחר, יזרעאלה; ובני המלך שבעים איש, את-גדלי העיר מגדלים אותם.  ב י,ז ויהי, כבא הספר אליהם, ויקחו את-בני המלך, וישחטו שבעים איש; וישימו את-ראשיהם בדודים, וישלחו אליו יזרעאלה.  ב י,ח ויבא המלאך ויגד-לו לאמר, הביאו ראשי בני-המלך; ויאמר, שימו אתם שני צברים פתח השער--עד-הבקר.  ב י,ט ויהי בבקר, ויצא ויעמד, ויאמר אל-כל-העם, צדקים אתם; הנה אני קשרתי על-אדני, ואהרגהו, ומי הכה, את-כל-אלה.  ב י,י דעו אפוא, כי לא יפל מדבר יהוה ארצה, אשר-דבר יהוה, על-בית אחאב; ויהוה עשה--את אשר דבר, ביד עבדו אליהו.  ב י,יא ויך יהוא, את כל-הנשארים לבית-אחאב ביזרעאל, וכל-גדליו, ומידעיו וכהניו--עד-בלתי השאיר-לו, שריד.  ב י,יב ויקם, ויבא, וילך, שמרון--הוא בית-עקד הרעים, בדרך.  ב י,יג ויהוא, מצא את-אחי אחזיהו מלך-יהודה, ויאמר, מי אתם; ויאמרו, אחי אחזיהו אנחנו, ונרד לשלום בני-המלך, ובני הגבירה.  ב י,יד ויאמר תפשום חיים, ויתפשום חיים; וישחטום אל-בור בית-עקד, ארבעים ושנים איש, ולא-השאיר איש, מהם.  

ב י,טו וילך משם וימצא את-יהונדב בן-רכב לקראתו ויברכהו, ויאמר אליו היש את-לבבך ישר כאשר לבבי עם-לבבך, ויאמר יהונדב יש ויש, תנה את-ידך; ויתן ידו, ויעלהו אליו אל-המרכבה.  ב י,טז ויאמר לכה אתי, וראה בקנאתי ליהוה; וירכבו אתו, ברכבו.  ב י,יז ויבא, שמרון, ויך את-כל-הנשארים לאחאב בשמרון, עד-השמדו--כדבר יהוה, אשר דבר אל-אליהו.  

ב י,יח ויקבץ יהוא, את-כל-העם, ויאמר אלהם, אחאב עבד את-הבעל מעט; יהוא, יעבדנו הרבה.  ב י,יט ועתה כל-נביאי הבעל כל-עבדיו וכל-כהניו קראו אלי איש אל-יפקד, כי זבח גדול לי לבעל--כל אשר-יפקד, לא יחיה; ויהוא עשה בעקבה, למען האביד את-עבדי הבעל.  ב י,כ ויאמר יהוא, קדשו עצרה לבעל--ויקראו.  ב י,כא וישלח יהוא, בכל-ישראל, ויבאו כל-עבדי הבעל, ולא-נשאר איש אשר לא-בא; ויבאו בית הבעל, וימלא בית-הבעל פה לפה.  ב י,כב ויאמר, לאשר על-המלתחה, הוצא לבוש, לכל עבדי הבעל; ויצא להם, המלבוש.  ב י,כג ויבא יהוא ויהונדב בן-רכב, בית הבעל; ויאמר לעבדי הבעל, חפשו וראו פן-יש-פה עמכם מעבדי יהוה--כי אם-עבדי הבעל, לבדם.  ב י,כד ויבאו, לעשות זבחים ועלות; ויהוא שם-לו בחוץ, שמנים איש, ויאמר האיש אשר-ימלט מן-האנשים אשר אני מביא על-ידיכם, נפשו תחת נפשו.  ב י,כה ויהי ככלתו לעשות העלה, ויאמר יהוא לרצים ולשלשים באו הכום איש אל-יצא, ויכום, לפי-חרב; וישלכו, הרצים והשלשים, וילכו, עד-עיר בית-הבעל.  ב י,כו ויצאו את-מצבות בית-הבעל, וישרפוה.  ב י,כז ויתצו, את מצבת הבעל; ויתצו את-בית הבעל, וישמהו למחראות למוצאות עד-היום.  ב י,כח וישמד יהוא את-הבעל, מישראל.  ב י,כט רק חטאי ירבעם בן-נבט, אשר החטיא את-ישראל--לא-סר יהוא, מאחריהם:  עגלי, הזהב, אשר בית-אל, ואשר בדן.  

ב י,ל ויאמר יהוה אל-יהוא, יען אשר-הטיבת לעשות הישר בעיני--ככל אשר בלבבי, עשית לבית אחאב:  בני רבעים, ישבו לך על-כסא ישראל.  ב י,לא ויהוא, לא שמר ללכת בתורת-יהוה אלהי-ישראל--בכל-לבבו:  לא סר, מעל חטאות ירבעם, אשר החטיא, את-ישראל.  ב י,לב בימים ההם--החל יהוה, לקצות בישראל; ויכם חזאל, בכל-גבול ישראל.  ב י,לג מן-הירדן, מזרח השמש, את כל-ארץ הגלעד, הגדי והראובני והמנשי--מערער אשר על-נחל ארנן, והגלעד והבשן.  ב י,לד ויתר דברי יהוא וכל-אשר עשה, וכל-גבורתו:  הלוא-הם כתובים, על-ספר דברי הימים--למלכי ישראל.  ב י,לה וישכב יהוא עם-אבתיו, ויקברו אתו בשמרון; וימלך יהואחז בנו, תחתיו.  ב י,לו והימים, אשר מלך יהוא על-ישראל--עשרים-ושמנה שנה, בשמרון.  

ב יא,א ועתליה אם אחזיהו, וראתה ראתה כי מת בנה; ותקם, ותאבד, את, כל-זרע הממלכה.  ב יא,ב ותקח יהושבע בת-המלך-יורם אחות אחזיהו את-יואש בן-אחזיה, ותגנב אתו מתוך בני-המלך הממותתים המומתים--אתו ואת-מינקתו, בחדר המטות; ויסתרו אתו מפני עתליהו, ולא הומת.  ב יא,ג ויהי אתה בית יהוה, מתחבא שש שנים; ועתליה, מלכת על-הארץ.  

ב יא,ד ובשנה השביעית שלח יהוידע ויקח את-שרי המאיות המאות, לכרי ולרצים, ויבא אתם אליו, בית יהוה; ויכרת להם ברית וישבע אתם, בבית יהוה, וירא אתם, את-בן-המלך.  ב יא,ה ויצום לאמר, זה הדבר אשר תעשון:  השלשית מכם, באי השבת, ושמרי, משמרת בית המלך.  ב יא,ו והשלשית בשער סור, והשלשית בשער אחר הרצים; ושמרתם את-משמרת הבית, מסח.  ב יא,ז ושתי הידות בכם, כל יצאי השבת, ושמרו את-משמרת בית-יהוה, אל-המלך.  ב יא,ח והקפתם על-המלך סביב, איש וכליו בידו, והבא אל-השדרות, יומת; והיו את-המלך, בצאתו ובבאו.  ב יא,ט ויעשו שרי המאיות המאות, ככל אשר-צוה יהוידע הכהן, ויקחו איש את-אנשיו, באי השבת עם יצאי השבת; ויבאו, אל-יהוידע הכהן.  ב יא,י ויתן הכהן לשרי המאיות המאות, את-החנית ואת-השלטים, אשר, למלך דוד--אשר, בבית יהוה.  ב יא,יא ויעמדו הרצים איש וכליו בידו, מכתף הבית הימנית עד-כתף הבית השמאלית, למזבח, ולבית--על-המלך, סביב.  ב יא,יב ויוצא את-בן-המלך, ויתן עליו את-הנזר ואת-העדות, וימלכו אתו, וימשחהו; ויכו-כף--ויאמרו, יחי המלך.  

ב יא,יג ותשמע עתליה, את-קול הרצין העם; ותבא אל-העם, בית יהוה.  ב יא,יד ותרא והנה המלך עמד על-העמוד כמשפט, והשרים והחצצרות אל-המלך, וכל-עם הארץ שמח, ותקע בחצצרות; ותקרע עתליה את-בגדיה, ותקרא קשר קשר.  ב יא,טו ויצו יהוידע הכהן את-שרי המאיות המאות פקדי החיל, ויאמר אליהם הוציאו אתה אל-מבית לשדרת, והבא אחריה, המת בחרב:  כי אמר הכהן, אל-תומת בית יהוה.  ב יא,טז וישמו לה ידים, ותבוא דרך-מבוא הסוסים בית המלך; ותומת, שם.  

ב יא,יז ויכרת יהוידע את-הברית, בין יהוה ובין המלך ובין העם, להיות לעם, ליהוה; ובין המלך, ובין העם.  ב יא,יח ויבאו כל-עם הארץ בית-הבעל ויתצהו, את-מזבחתו ואת-צלמיו שברו היטב, ואת מתן כהן הבעל, הרגו לפני המזבחות; וישם הכהן פקדת, על-בית יהוה.  ב יא,יט ויקח את-שרי המאות ואת-הכרי ואת-הרצים ואת כל-עם הארץ, וירידו את-המלך מבית יהוה, ויבואו דרך-שער הרצים, בית המלך; וישב, על-כסא המלכים.  ב יא,כ וישמח כל-עם-הארץ, והעיר שקטה; ואת-עתליהו המיתו בחרב, בית מלך המלך.  

ב יב,א בן-שבע שנים, יהואש במלכו.  

ב יב,ב בשנת-שבע ליהוא, מלך יהואש, וארבעים שנה, מלך בירושלם; ושם אמו, צביה מבאר שבע.  ב יב,ג ויעש יהואש הישר בעיני יהוה, כל-ימיו, אשר הורהו, יהוידע הכהן.  ב יב,ד רק הבמות, לא-סרו:  עוד העם מזבחים ומקטרים, בבמות.  ב יב,ה ויאמר יהואש אל-הכהנים, כל כסף הקדשים אשר-יובא בית-יהוה כסף עובר--איש, כסף נפשות ערכו:  כל-כסף, אשר יעלה על לב-איש, להביא, בית יהוה.  ב יב,ו יקחו להם הכהנים, איש מאת מכרו; והם, יחזקו את-בדק הבית, לכל אשר-ימצא שם, בדק.  

ב יב,ז ויהי, בשנת עשרים ושלש שנה--למלך יהואש:  לא-חזקו הכהנים, את-בדק הבית.  ב יב,ח ויקרא המלך יהואש ליהוידע הכהן, ולכהנים, ויאמר אלהם, מדוע אינכם מחזקים את-בדק הבית; ועתה, אל-תקחו-כסף מאת מכריכם, כי-לבדק הבית, תתנהו.  ב יב,ט ויאתו, הכהנים, לבלתי קחת-כסף מאת העם, ולבלתי חזק את-בדק הבית.  ב יב,י ויקח יהוידע הכהן, ארון אחד, ויקב חר, בדלתו; ויתן אתו אצל המזבח בימין מימין, בבוא-איש בית יהוה, ונתנו-שמה הכהנים שמרי הסף, את-כל-הכסף המובא בית-יהוה.  ב יב,יא ויהי, כראותם, כי-רב הכסף, בארון; ויעל ספר המלך, והכהן הגדול, ויצרו וימנו, את-הכסף הנמצא בית-יהוה.  ב יב,יב ונתנו, את-הכסף המתכן, על-יד ידי עשי המלאכה, הפקדים המפקדים בית יהוה; ויוציאהו לחרשי העץ, ולבנים, העשים, בית יהוה.  ב יב,יג ולגדרים, ולחצבי האבן, ולקנות עצים ואבני מחצב, לחזק את-בדק בית-יהוה; ולכל אשר-יצא על-הבית, לחזקה.  ב יב,יד אך לא יעשה בית יהוה, ספות כסף מזמרות מזרקות חצצרות, כל-כלי זהב, וכלי-כסף--מן-הכסף, המובא בית-יהוה.  ב יב,טו כי-לעשי המלאכה, יתנהו; וחזקו-בו, את-בית יהוה.  ב יב,טז ולא יחשבו את-האנשים, אשר יתנו את-הכסף על-ידם, לתת, לעשי המלאכה:  כי באמנה, הם עשים.  ב יב,יז כסף אשם וכסף חטאות, לא יובא בית יהוה:  לכהנים, יהיו.  

ב יב,יח אז יעלה, חזאל מלך ארם, וילחם על-גת, וילכדה; וישם חזאל פניו, לעלות על-ירושלם.  ב יב,יט ויקח יהואש מלך-יהודה, את כל-הקדשים אשר-הקדישו יהושפט ויהורם ואחזיהו אבתיו מלכי יהודה ואת-קדשיו, ואת כל-הזהב הנמצא באצרות בית-יהוה, ובית המלך; וישלח, לחזאל מלך ארם, ויעל, מעל ירושלם.  ב יב,כ ויתר דברי יואש, וכל-אשר עשה:  הלוא-הם כתובים, על-ספר דברי הימים--למלכי יהודה.  ב יב,כא ויקמו עבדיו, ויקשרו-קשר; ויכו, את-יואש, בית מלא, הירד סלא.  ב יב,כב ויוזכר בן-שמעת ויהוזבד בן-שמר עבדיו, הכהו וימת, ויקברו אתו עם-אבתיו, בעיר דוד; וימלך אמציה בנו, תחתיו.  

ב יג,א בשנת עשרים ושלש שנה, ליואש בן-אחזיהו מלך יהודה--מלך יהואחז בן-יהוא על-ישראל, בשמרון, שבע עשרה, שנה.  ב יג,ב ויעש הרע, בעיני יהוה; וילך אחר חטאת ירבעם בן-נבט, אשר-החטיא את-ישראל--לא-סר ממנה.  ב יג,ג ויחר-אף יהוה, בישראל; ויתנם ביד חזאל מלך-ארם, וביד בן-הדד בן-חזאל--כל-הימים.  ב יג,ד ויחל יהואחז, את-פני יהוה; וישמע אליו, יהוה, כי ראה את-לחץ ישראל, כי-לחץ אתם מלך ארם.  ב יג,ה ויתן יהוה לישראל, מושיע, ויצאו, מתחת יד-ארם; וישבו בני-ישראל באהליהם, כתמול שלשום.  ב יג,ו אך לא-סרו מחטאת בית-ירבעם, אשר-החטי את-ישראל--בה הלך; וגם, האשרה, עמדה, בשמרון.  ב יג,ז כי לא השאיר ליהואחז עם, כי אם-חמשים פרשים ועשרה רכב, ועשרת אלפים, רגלי:  כי אבדם מלך ארם, וישמם כעפר לדש.  ב יג,ח ויתר דברי יהואחז וכל-אשר עשה, וגבורתו:  הלוא-הם כתובים, על-ספר דברי הימים--למלכי ישראל.  ב יג,ט וישכב יהואחז עם-אבתיו, ויקברהו בשמרון; וימלך יואש בנו, תחתיו.  

ב יג,י בשנת שלשים ושבע שנה, ליואש מלך יהודה--מלך יהואש בן-יהואחז על-ישראל, בשמרון, שש עשרה, שנה.  ב יג,יא ויעשה הרע, בעיני יהוה:  לא סר מכל-חטאות ירבעם בן-נבט, אשר-החטיא את-ישראל--בה הלך.  ב יג,יב ויתר דברי יואש, וכל-אשר עשה, וגבורתו, אשר נלחם עם אמציה מלך-יהודה:  הלא-הם כתובים, על-ספר דברי הימים--למלכי ישראל.  ב יג,יג וישכב יואש עם-אבתיו, וירבעם ישב על-כסאו; ויקבר יואש בשמרון, עם מלכי ישראל.  

ב יג,יד ואלישע חלה את-חליו, אשר ימות בו; וירד אליו יואש מלך-ישראל, ויבך על-פניו ויאמר, אבי אבי, רכב ישראל ופרשיו.  ב יג,טו ויאמר לו אלישע, קח קשת וחצים; ויקח אליו, קשת וחצים.  ב יג,טז ויאמר למלך ישראל, הרכב ידך על-הקשת, וירכב, ידו; וישם אלישע ידיו, על-ידי המלך.  ב יג,יז ויאמר, פתח החלון קדמה--ויפתח; ויאמר אלישע ירה, ויור, ויאמר חץ-תשועה ליהוה וחץ תשועה בארם, והכית את-ארם באפק עד-כלה.  ב יג,יח ויאמר קח החצים, ויקח; ויאמר למלך-ישראל הך-ארצה, ויך שלש-פעמים ויעמד.  ב יג,יט ויקצף עליו איש האלהים, ויאמר להכות חמש או-שש פעמים, אז הכית את-ארם, עד-כלה; ועתה, שלש פעמים תכה את-ארם.  

ב יג,כ וימת אלישע, ויקברהו; וגדודי מואב יבאו בארץ, בא שנה.  ב יג,כא ויהי הם קברים איש, והנה ראו את-הגדוד, וישליכו את-האיש, בקבר אלישע; וילך ויגע האיש, בעצמות אלישע, ויחי, ויקם על-רגליו.  

ב יג,כב וחזאל מלך ארם, לחץ את-ישראל, כל, ימי יהואחז.  ב יג,כג ויחן יהוה אתם וירחמם, ויפן אליהם, למען בריתו, את-אברהם יצחק ויעקב; ולא אבה השחיתם, ולא-השליכם מעל-פניו עד-עתה.  ב יג,כד וימת, חזאל מלך-ארם; וימלך בן-הדד בנו, תחתיו.  ב יג,כה וישב יהואש בן-יהואחז, ויקח את-הערים מיד בן-הדד בן-חזאל, אשר לקח מיד יהואחז אביו, במלחמה:  שלש פעמים הכהו יואש, וישב את-ערי ישראל.  

ב יד,א בשנת שתים, ליואש בן-יואחז מלך ישראל, מלך אמציהו בן-יואש, מלך יהודה.  ב יד,ב בן-עשרים וחמש שנה, היה במלכו, ועשרים ותשע שנה, מלך בירושלם; ושם אמו, יהועדין יהועדן מן-ירושלם.  ב יד,ג ויעש הישר, בעיני יהוה--רק, לא כדוד אביו:  ככל אשר-עשה יואש אביו, עשה.  ב יד,ד רק הבמות, לא-סרו:  עוד העם מזבחים ומקטרים, בבמות.  ב יד,ה ויהי, כאשר חזקה הממלכה בידו; ויך, את-עבדיו, המכים, את-המלך אביו.  ב יד,ו ואת-בני המכים, לא המית:  ככתוב בספר תורת-משה אשר-צוה יהוה לאמר, לא-יומתו אבות על-בנים ובנים לא-יומתו על-אבות--כי אם-איש בחטאו, ימות יומת.  ב יד,ז הוא-הכה את-אדום בגי-המלח מלח, עשרת אלפים, ותפש את-הסלע, במלחמה; ויקרא את-שמה יקתאל, עד היום הזה.  

ב יד,ח אז שלח אמציה מלאכים, אל-יהואש בן-יהואחז בן-יהוא מלך ישראל לאמר:  לכה, נתראה פנים.  ב יד,ט וישלח יהואש מלך-ישראל, אל-אמציהו מלך-יהודה לאמר, החוח אשר בלבנון שלח אל-הארז אשר בלבנון לאמר, תנה-את-בתך לבני לאשה; ותעבר חית השדה, אשר בלבנון, ותרמס, את-החוח.  ב יד,י הכה הכית את-אדום, ונשאך לבך; הכבד, ושב בביתך, ולמה תתגרה ברעה, ונפלתה אתה ויהודה עמך.  ב יד,יא ולא-שמע אמציהו--ויעל יהואש מלך-ישראל ויתראו פנים, הוא ואמציהו מלך-יהודה:  בבית שמש, אשר ליהודה.  ב יד,יב וינגף יהודה, לפני ישראל; וינסו, איש לאהלו.  ב יד,יג ואת אמציהו מלך-יהודה בן-יהואש בן-אחזיהו, תפש יהואש מלך-ישראל--בבית שמש; ויבאו ויבא, ירושלם, ויפרץ בחומת ירושלם בשער אפרים עד-שער הפנה, ארבע מאות אמה.  ב יד,יד ולקח את-כל-הזהב-והכסף ואת כל-הכלים הנמצאים בית-יהוה, ובאצרות בית המלך, ואת, בני התערבות; וישב, שמרונה.  ב יד,טו ויתר דברי יהואש אשר עשה, וגבורתו, ואשר נלחם, עם אמציהו מלך-יהודה:  הלא-הם כתובים, על-ספר דברי הימים--למלכי ישראל.  ב יד,טז וישכב יהואש, עם-אבתיו, ויקבר בשמרון, עם מלכי ישראל; וימלך ירבעם בנו, תחתיו.  

ב יד,יז ויחי אמציהו בן-יואש, מלך יהודה, אחרי מות, יהואש בן-יהואחז מלך ישראל--חמש עשרה, שנה.  ב יד,יח ויתר, דברי אמציהו:  הלא-הם כתבים, על-ספר דברי הימים--למלכי יהודה.  ב יד,יט ויקשרו עליו קשר בירושלם, וינס לכישה; וישלחו אחריו לכישה, וימתהו שם.  ב יד,כ וישאו אתו, על-הסוסים; ויקבר בירושלם עם-אבתיו, בעיר דוד.  ב יד,כא ויקחו כל-עם יהודה, את-עזריה, והוא, בן-שש עשרה שנה; וימלכו אתו, תחת אביו אמציהו.  ב יד,כב הוא בנה את-אילת, וישבה ליהודה, אחרי שכב-המלך, עם-אבתיו.  

ב יד,כג בשנת חמש-עשרה שנה, לאמציהו בן-יואש מלך יהודה--מלך ירבעם בן-יואש מלך-ישראל, בשמרון, ארבעים ואחת, שנה.  ב יד,כד ויעש הרע, בעיני יהוה:  לא סר, מכל-חטאות ירבעם בן-נבט, אשר החטיא, את-ישראל.  ב יד,כה הוא, השיב את-גבול ישראל, מלבוא חמת, עד-ים הערבה--כדבר יהוה, אלהי ישראל, אשר דבר ביד-עבדו יונה בן-אמתי הנביא, אשר מגת החפר.  ב יד,כו כי-ראה יהוה את-עני ישראל, מרה מאד; ואפס עצור ואפס עזוב, ואין עזר לישראל.  ב יד,כז ולא-דבר יהוה--למחות את-שם ישראל, מתחת השמים; ויושיעם, ביד ירבעם בן-יואש.  ב יד,כח ויתר דברי ירבעם וכל-אשר עשה, וגבורתו אשר-נלחם, ואשר השיב את-דמשק ואת-חמת ליהודה, בישראל:  הלא-הם כתובים, על-ספר דברי הימים--למלכי ישראל.  ב יד,כט וישכב ירבעם עם-אבתיו, עם מלכי ישראל; וימלך זכריה בנו, תחתיו.  

ב טו,א בשנת עשרים ושבע שנה, לירבעם מלך ישראל, מלך עזריה בן-אמציה, מלך יהודה.  ב טו,ב בן-שש עשרה שנה, היה במלכו, וחמשים ושתים שנה, מלך בירושלם; ושם אמו, יכליהו מירושלם.  ב טו,ג ויעש הישר, בעיני יהוה, ככל אשר-עשה, אמציהו אביו.  ב טו,ד רק הבמות, לא-סרו:  עוד העם מזבחים ומקטרים, בבמות.  ב טו,ה וינגע יהוה את-המלך, ויהי מצרע עד-יום מתו, וישב, בבית החפשית; ויותם בן-המלך על-הבית, שפט את-עם הארץ.  ב טו,ו ויתר דברי עזריהו, וכל-אשר עשה:  הלא-הם כתובים, על-ספר דברי הימים--למלכי יהודה.  ב טו,ז וישכב עזריה עם-אבתיו, ויקברו אתו עם-אבתיו בעיר דוד; וימלך יותם בנו, תחתיו.  

ב טו,ח בשנת שלשים ושמנה שנה, לעזריהו מלך יהודה:  מלך זכריהו בן-ירבעם על-ישראל, בשמרון--ששה חדשים.  ב טו,ט ויעש הרע בעיני יהוה, כאשר עשו אבתיו:  לא סר, מחטאות ירבעם בן-נבט, אשר החטיא, את-ישראל.  ב טו,י ויקשר עליו שלם בן-יבש, ויכהו קבל-עם וימיתהו; וימלך, תחתיו.  ב טו,יא ויתר, דברי זכריה:  הנם כתובים, על-ספר דברי הימים--למלכי ישראל.  ב טו,יב הוא דבר-יהוה, אשר דבר אל-יהוא לאמר, בני רביעים, ישבו לך על-כסא ישראל; ויהי-כן.  

ב טו,יג שלום בן-יביש, מלך, בשנת שלשים ותשע שנה, לעזיה מלך יהודה; וימלך ירח-ימים, בשמרון.  ב טו,יד ויעל מנחם בן-גדי מתרצה, ויבא שמרון, ויך את-שלום בן-יביש, בשמרון; וימיתהו, וימלך תחתיו.  ב טו,טו ויתר דברי שלום, וקשרו אשר קשר:  הנם כתובים, על-ספר דברי הימים--למלכי ישראל.  

ב טו,טז אז יכה-מנחם את-תפסח ואת-כל-אשר-בה ואת-גבוליה, מתרצה--כי לא פתח, ויך; את כל-ההרותיה, בקע.  

ב טו,יז בשנת שלשים ותשע שנה, לעזריה מלך יהודה:  מלך מנחם בן-גדי על-ישראל, עשר שנים--בשמרון.  ב טו,יח ויעש הרע, בעיני יהוה:  לא סר מעל חטאות ירבעם בן-נבט, אשר-החטיא את-ישראל--כל-ימיו.  ב טו,יט בא פול מלך-אשור, על-הארץ, ויתן מנחם לפול, אלף ככר-כסף--להיות ידיו אתו, להחזיק הממלכה בידו.  ב טו,כ ויצא מנחם את-הכסף על-ישראל, על כל-גבורי החיל, לתת למלך אשור, חמשים שקלים כסף לאיש אחד; וישב מלך אשור, ולא-עמד שם בארץ.  ב טו,כא ויתר דברי מנחם, וכל-אשר עשה:  הלוא-הם כתובים, על-ספר דברי הימים--למלכי ישראל.  ב טו,כב וישכב מנחם, עם-אבתיו; וימלך פקחיה בנו, תחתיו.  

ב טו,כג בשנת חמשים שנה, לעזריה מלך יהודה:  מלך פקחיה בן-מנחם על-ישראל, בשמרון--שנתים.  ב טו,כד ויעש הרע, בעיני יהוה:  לא סר, מחטאות ירבעם בן-נבט, אשר החטיא, את-ישראל.  ב טו,כה ויקשר עליו פקח בן-רמליהו שלישו, ויכהו בשמרון בארמון בית-מלך המלך את-ארגב ואת-האריה, ועמו חמשים איש, מבני גלעדים; וימתהו, וימלך תחתיו.  ב טו,כו ויתר דברי פקחיה, וכל-אשר עשה:  הנם כתובים, על-ספר דברי הימים--למלכי ישראל.  

ב טו,כז בשנת חמשים ושתים שנה, לעזריה מלך יהודה:  מלך פקח בן-רמליהו על-ישראל, בשמרון--עשרים שנה.  ב טו,כח ויעש הרע, בעיני יהוה:  לא סר, מן-חטאות ירבעם בן-נבט, אשר החטיא, את-ישראל.  ב טו,כט בימי פקח מלך-ישראל, בא תגלת פלאסר מלך אשור, ויקח את-עיון ואת-אבל בית-מעכה ואת-ינוח ואת-קדש ואת-חצור ואת-הגלעד ואת-הגלילה, כל ארץ נפתלי; ויגלם, אשורה.  ב טו,ל ויקשר-קשר הושע בן-אלה, על-פקח בן-רמליהו, ויכהו וימיתהו, וימלך תחתיו--בשנת עשרים, ליותם בן-עזיה.  ב טו,לא ויתר דברי-פקח, וכל-אשר עשה:  הנם כתובים, על-ספר דברי הימים--למלכי ישראל.  

ב טו,לב בשנת שתים, לפקח בן-רמליהו מלך ישראל, מלך יותם בן-עזיהו, מלך יהודה.  ב טו,לג בן-עשרים וחמש שנה, היה במלכו, ושש-עשרה שנה, מלך בירושלם; ושם אמו, ירושא בת-צדוק.  ב טו,לד ויעש הישר, בעיני יהוה:  ככל אשר-עשה עזיהו אביו, עשה.  ב טו,לה רק הבמות, לא סרו--עוד העם מזבחים ומקטרים, בבמות; הוא, בנה את-שער בית-יהוה--העליון.  ב טו,לו ויתר דברי יותם, אשר עשה:  הלא-הם כתובים, על-ספר דברי הימים--למלכי יהודה.  ב טו,לז בימים ההם--החל יהוה להשליח ביהודה, רצין מלך ארם; ואת, פקח בן-רמליהו.  ב טו,לח וישכב יותם, עם-אבתיו, ויקבר עם-אבתיו, בעיר דוד אביו; וימלך אחז בנו, תחתיו.  

ב טז,א בשנת שבע-עשרה שנה, לפקח בן-רמליהו, מלך אחז בן-יותם, מלך יהודה.  ב טז,ב בן-עשרים שנה, אחז במלכו, ושש-עשרה שנה, מלך בירושלם; ולא-עשה הישר, בעיני יהוה אלהיו--כדוד אביו.  ב טז,ג וילך, בדרך מלכי ישראל; וגם את-בנו, העביר באש, כתעבות הגוים, אשר הוריש יהוה אתם מפני בני ישראל.  ב טז,ד ויזבח ויקטר בבמות, ועל-הגבעות, ותחת, כל-עץ רענן.  ב טז,ה אז יעלה רצין מלך-ארם ופקח בן-רמליהו מלך-ישראל, ירושלם--למלחמה; ויצרו, על-אחז, ולא יכלו, להלחם.  ב טז,ו בעת ההיא, השיב רצין מלך-ארם את-אילת לארם, וינשל את-היהודים, מאילות; וארמים ואדמים, באו אילת, וישבו שם, עד היום הזה.  

ב טז,ז וישלח אחז מלאכים, אל-תגלת פלסר מלך-אשור לאמר, עבדך ובנך, אני; עלה והושעני מכף מלך-ארם, ומכף מלך ישראל, הקומים, עלי.  ב טז,ח ויקח אחז את-הכסף ואת-הזהב, הנמצא בית יהוה, ובאצרות, בית המלך; וישלח למלך-אשור, שחד.  ב טז,ט וישמע אליו, מלך אשור, ויעל מלך אשור אל-דמשק ויתפשה, ויגלה קירה; ואת-רצין, המית.  ב טז,י וילך המלך אחז לקראת תגלת פלאסר מלך-אשור, דומשק, וירא את-המזבח, אשר בדמשק; וישלח המלך אחז אל-אוריה הכהן, את-דמות המזבח ואת-תבניתו--לכל-מעשהו.  ב טז,יא ויבן אוריה הכהן, את-המזבח:  ככל אשר-שלח המלך אחז מדמשק, כן עשה אוריה הכהן, עד-בוא המלך-אחז, מדמשק.  ב טז,יב ויבא המלך מדמשק, וירא המלך את-המזבח; ויקרב המלך על-המזבח, ויעל עליו.  ב טז,יג ויקטר את-עלתו ואת-מנחתו, ויסך את-נסכו; ויזרק את-דם-השלמים אשר-לו, על-המזבח.  ב טז,יד ואת המזבח הנחשת, אשר לפני יהוה, ויקרב מאת פני הבית, מבין המזבח ומבין בית יהוה; ויתן אתו על-ירך המזבח, צפונה.  ב טז,טו ויצוהו ויצוה המלך-אחז את-אוריה הכהן לאמר, על המזבח הגדול הקטר את-עלת-הבקר ואת-מנחת הערב ואת-עלת המלך ואת-מנחתו ואת עלת כל-עם הארץ ומנחתם ונסכיהם, וכל-דם עלה וכל-דם-זבח, עליו תזרק; ומזבח הנחשת יהיה-לי, לבקר.  ב טז,טז ויעש, אוריה הכהן, ככל אשר-צוה, המלך אחז.  ב טז,יז ויקצץ המלך אחז את-המסגרות המכונת, ויסר מעליהם ואת- את- הכיר, ואת-הים הורד, מעל הבקר הנחשת אשר תחתיה; ויתן אתו, על מרצפת אבנים.  ב טז,יח ואת-מיסך מוסך השבת אשר-בנו בבית, ואת-מבוא המלך החיצונה--הסב, בית יהוה:  מפני, מלך אשור.  ב טז,יט ויתר דברי אחז, אשר עשה:  הלא-הם כתובים, על-ספר דברי הימים--למלכי יהודה.  ב טז,כ וישכב אחז עם-אבתיו, ויקבר עם-אבתיו בעיר דוד; וימלך חזקיהו בנו, תחתיו.  

ב יז,א בשנת שתים עשרה, לאחז מלך יהודה:  מלך הושע בן-אלה בשמרון, על-ישראל--תשע שנים.  ב יז,ב ויעש הרע, בעיני יהוה:  רק, לא כמלכי ישראל, אשר היו, לפניו.  ב יז,ג עליו עלה, שלמנאסר מלך אשור; ויהי-לו הושע עבד, וישב לו מנחה.  ב יז,ד וימצא מלך-אשור בהושע קשר, אשר שלח מלאכים אל-סוא מלך-מצרים, ולא-העלה מנחה למלך אשור, כשנה בשנה; ויעצרהו מלך אשור, ויאסרהו בית כלא.  ב יז,ה ויעל מלך-אשור, בכל-הארץ; ויעל, שמרון, ויצר עליה, שלש שנים.  ב יז,ו בשנת התשעית להושע, לכד מלך-אשור את-שמרון, ויגל את-ישראל, אשורה; וישב אותם בחלח ובחבור, נהר גוזן--וערי מדי.  

ב יז,ז ויהי, כי-חטאו בני-ישראל ליהוה אלהיהם, המעלה אתם מארץ מצרים, מתחת יד פרעה מלך-מצרים; וייראו, אלהים אחרים.  ב יז,ח וילכו, בחקות הגוים, אשר הוריש יהוה, מפני בני ישראל; ומלכי ישראל, אשר עשו.  ב יז,ט ויחפאו בני-ישראל, דברים אשר לא-כן, על-יהוה, אלהיהם; ויבנו להם במות בכל-עריהם, ממגדל נוצרים עד-עיר מבצר.  ב יז,י ויצבו להם מצבות, ואשרים, על כל-גבעה גבהה, ותחת כל-עץ רענן.  ב יז,יא ויקטרו-שם, בכל-במות, כגוים, אשר-הגלה יהוה מפניהם; ויעשו דברים רעים, להכעיס את-יהוה.  ב יז,יב ויעבדו, הגללים, אשר אמר יהוה להם, לא תעשו את-הדבר הזה.  ב יז,יג ויעד יהוה בישראל וביהודה ביד כל-נביאו נביאי כל-חזה לאמר, שבו מדרכיכם הרעים ושמרו מצותי חקותי, ככל-התורה, אשר צויתי את-אבתיכם--ואשר שלחתי אליכם, ביד עבדי הנביאים.  ב יז,יד ולא, שמעו; ויקשו את-ערפם, כערף אבותם, אשר לא האמינו, ביהוה אלהיהם.  ב יז,טו וימאסו את-חקיו, ואת-בריתו אשר כרת את-אבותם, ואת עדותיו, אשר העיד בם; וילכו אחרי ההבל, ויהבלו, ואחרי הגוים אשר סביבתם, אשר צוה יהוה אתם לבלתי עשות כהם.  ב יז,טז ויעזבו, את-כל-מצות יהוה אלהיהם, ויעשו להם מסכה, שנים שני עגלים; ויעשו אשירה, וישתחוו לכל-צבא השמים, ויעבדו, את-הבעל.  ב יז,יז ויעבירו את-בניהם ואת-בנותיהם, באש, ויקסמו קסמים, וינחשו; ויתמכרו, לעשות הרע בעיני יהוה--להכעיסו.  ב יז,יח ויתאנף יהוה מאד בישראל, ויסרם מעל פניו:  לא נשאר, רק שבט יהודה לבדו.  ב יז,יט גם-יהודה--לא שמר, את-מצות יהוה אלהיהם; וילכו, בחקות ישראל אשר עשו.  ב יז,כ וימאס יהוה בכל-זרע ישראל, ויענם, ויתנם, ביד-שסים--עד אשר השליכם, מפניו.  ב יז,כא כי-קרע ישראל, מעל בית דוד, וימליכו, את-ירבעם בן-נבט; וידא וידח ירבעם את-ישראל מאחרי יהוה, והחטיאם חטאה גדולה.  ב יז,כב וילכו בני ישראל, בכל-חטאות ירבעם אשר עשה:  לא-סרו, ממנה.  ב יז,כג עד אשר-הסיר יהוה את-ישראל, מעל פניו, כאשר דבר, ביד כל-עבדיו הנביאים; ויגל ישראל מעל אדמתו, אשורה, עד, היום הזה.  

ב יז,כד ויבא מלך-אשור מבבל ומכותה ומעוא ומחמת, וספרוים, וישב בערי שמרון, תחת בני ישראל; וירשו, את-שמרון, וישבו, בעריה.  ב יז,כה ויהי, בתחלת שבתם שם, לא יראו, את-יהוה; וישלח יהוה בהם את-האריות, ויהיו הרגים בהם.  ב יז,כו ויאמרו, למלך אשור לאמר, הגוים אשר הגלית ותושב בערי שמרון, לא ידעו, את-משפט אלהי הארץ; וישלח-בם את-האריות, והנם ממיתים אותם, כאשר אינם ידעים, את-משפט אלהי הארץ.  ב יז,כז ויצו מלך-אשור לאמר, הליכו שמה אחד מהכהנים אשר הגליתם משם, וילכו, וישבו שם; וירם, את-משפט אלהי הארץ.  ב יז,כח ויבא אחד מהכהנים, אשר הגלו משמרון, וישב, בבית-אל; ויהי מורה אתם, איך ייראו את-יהוה.  ב יז,כט ויהיו עשים, גוי גוי אלהיו; ויניחו בבית הבמות, אשר עשו השמרנים, גוי גוי בעריהם, אשר הם ישבים שם.  ב יז,ל ואנשי בבל, עשו את-סכות בנות, ואנשי-כות, עשו את-נרגל; ואנשי חמת, עשו את-אשימא.  ב יז,לא והעוים עשו נבחז, ואת-תרתק; והספרוים, שרפים את-בניהם באש, לאדרמלך וענמלך, אלה ספרים אלהי ספרוים.  ב יז,לב ויהיו יראים, את-יהוה; ויעשו להם מקצותם כהני במות, ויהיו עשים להם בבית הבמות.  ב יז,לג את-יהוה, היו יראים; ואת-אלהיהם, היו עבדים, כמשפט הגוים, אשר-הגלו אתם משם.  ב יז,לד עד היום הזה הם עשים, כמשפטים הראשנים:  אינם יראים, את-יהוה, ואינם עשים כחקתם וכמשפטם, וכתורה וכמצוה אשר צוה יהוה את-בני יעקב אשר-שם שמו ישראל.  ב יז,לה ויכרת יהוה אתם, ברית, ויצום לאמר, לא תיראו אלהים אחרים; ולא-תשתחוו להם--ולא תעבדום, ולא תזבחו להם.  ב יז,לו כי אם-את-יהוה, אשר העלה אתכם מארץ מצרים בכח גדול ובזרוע נטויה--אתו תיראו; ולו תשתחוו, ולו תזבחו.  ב יז,לז ואת-החקים ואת-המשפטים והתורה והמצוה, אשר כתב לכם--תשמרון לעשות, כל-הימים; ולא תיראו, אלהים אחרים.  ב יז,לח והברית אשר-כרתי אתכם, לא תשכחו; ולא תיראו, אלהים אחרים.  ב יז,לט כי אם-את-יהוה אלהיכם, תיראו--והוא יציל אתכם, מיד כל-איביכם.  ב יז,מ ולא, שמעו:  כי אם-כמשפטם הראשון, הם עשים.  ב יז,מא ויהיו הגוים האלה, יראים את-יהוה, ואת-פסיליהם, היו עבדים; גם-בניהם ובני בניהם, כאשר עשו אבתם הם עשים, עד, היום הזה.  

ב יח,א ויהי בשנת שלש, להושע בן-אלה מלך ישראל, מלך חזקיה בן-אחז, מלך יהודה.  ב יח,ב בן-עשרים וחמש שנה, היה במלכו, ועשרים ותשע שנה, מלך בירושלם; ושם אמו, אבי בת-זכריה.  ב יח,ג ויעש הישר, בעיני יהוה, ככל אשר-עשה, דוד אביו.  ב יח,ד הוא הסיר את-הבמות, ושבר את-המצבת, וכרת, את-האשרה; וכתת נחש הנחשת אשר-עשה משה, כי עד-הימים ההמה היו בני-ישראל מקטרים לו, ויקרא-לו, נחשתן.  ב יח,ה ביהוה אלהי-ישראל, בטח; ואחריו לא-היה כמהו, בכל מלכי יהודה, ואשר היו, לפניו.  ב יח,ו וידבק, ביהוה, לא-סר, מאחריו; וישמר, מצותיו, אשר-צוה יהוה, את-משה.  ב יח,ז והיה יהוה עמו, בכל אשר-יצא ישכיל; וימרד במלך-אשור, ולא עבדו.  ב יח,ח הוא-הכה את-פלשתים עד-עזה, ואת-גבוליה, ממגדל נוצרים, עד-עיר מבצר.  

ב יח,ט ויהי בשנה הרביעית, למלך חזקיהו--היא השנה השביעית, להושע בן-אלה מלך ישראל; עלה שלמנאסר מלך-אשור, על-שמרון--ויצר עליה.  ב יח,י וילכדה, מקצה שלש שנים, בשנת-שש, לחזקיה:  היא שנת-תשע, להושע מלך ישראל, נלכדה, שמרון.  ב יח,יא ויגל מלך-אשור את-ישראל, אשורה; וינחם בחלח ובחבור, נהר גוזן--וערי מדי.  ב יח,יב על אשר לא-שמעו, בקול יהוה אלהיהם, ויעברו את-בריתו, את כל-אשר צוה משה עבד יהוה; ולא שמעו, ולא עשו.  

ב יח,יג ובארבע עשרה שנה למלך חזקיה, עלה סנחריב מלך-אשור על כל-ערי יהודה הבצרות--ויתפשם.  ב יח,יד וישלח חזקיה מלך-יהודה אל-מלך-אשור לכישה לאמר חטאתי, שוב מעלי--את אשר-תתן עלי, אשא; וישם מלך-אשור על-חזקיה מלך-יהודה, שלש מאות ככר-כסף, ושלשים, ככר זהב.  ב יח,טו ויתן, חזקיה, את-כל-הכסף, הנמצא בית-יהוה; ובאצרות, בית המלך.  ב יח,טז בעת ההיא, קצץ חזקיה את-דלתות היכל יהוה ואת-האמנות, אשר צפה, חזקיה מלך יהודה; ויתנם, למלך אשור.  

ב יח,יז וישלח מלך-אשור את-תרתן ואת-רב-סריס ואת-רבשקה מן-לכיש אל-המלך חזקיהו, בחיל כבד--ירושלם; ויעלו, ויבאו ירושלם, ויעלו ויבאו ויעמדו בתעלת הברכה העליונה, אשר במסלת שדה כבס.  ב יח,יח ויקראו, אל-המלך, ויצא אלהם אליקים בן-חלקיהו, אשר על-הבית; ושבנה, הספר, ויואח בן-אסף, המזכיר.  ב יח,יט ויאמר אליהם רבשקה, אמרו-נא אל-חזקיהו:  כה-אמר המלך הגדול, מלך אשור, מה הבטחון הזה, אשר בטחת.  ב יח,כ אמרת, אך-דבר-שפתים--עצה וגבורה, למלחמה; עתה על-מי בטחת, כי מרדת בי.  ב יח,כא עתה הנה בטחת לך על-משענת הקנה הרצוץ הזה, על-מצרים, אשר יסמך איש עליו, ובא בכפו ונקבה; כן פרעה מלך-מצרים, לכל-הבטחים עליו.  ב יח,כב וכי-תאמרון אלי, אל-יהוה אלהינו בטחנו:  הלוא-הוא, אשר הסיר חזקיהו את-במתיו ואת-מזבחתיו, ויאמר ליהודה ולירושלם, לפני המזבח הזה תשתחוו בירושלם.  ב יח,כג ועתה התערב נא, את-אדני את-מלך אשור; ואתנה לך, אלפים סוסים, אם-תוכל, לתת לך רכבים עליהם.  ב יח,כד ואיך תשיב, את פני פחת אחד עבדי אדני--הקטנים; ותבטח לך על-מצרים, לרכב ולפרשים.  ב יח,כה עתה המבלעדי יהוה, עליתי על-המקום הזה להשחתו; יהוה אמר אלי, עלה על-הארץ הזאת והשחיתה.  ב יח,כו ויאמר אליקים בן-חלקיהו ושבנה ויואח אל-רבשקה, דבר-נא אל-עבדיך ארמית--כי שמעים, אנחנו; ואל-תדבר עמנו, יהודית, באזני העם, אשר על-החמה.  ב יח,כז ויאמר אליהם רבשקה, העל אדניך ואליך שלחני אדני, לדבר, את-הדברים האלה; הלא על-האנשים, הישבים על-החמה, לאכל את-חריהם צואתם ולשתות את-שניהם מימי רגליהם, עמכם.  ב יח,כח ויעמד, רבשקה, ויקרא בקול-גדול, יהודית; וידבר ויאמר, שמעו דבר-המלך הגדול מלך אשור.  ב יח,כט כה אמר המלך, אל-ישא לכם חזקיהו:  כי-לא יוכל, להציל אתכם מידו.  ב יח,ל ואל-יבטח אתכם חזקיהו אל-יהוה לאמר, הצל יצילנו יהוה; ולא תנתן את-העיר הזאת, ביד מלך אשור.  ב יח,לא אל-תשמעו, אל-חזקיהו:  כי כה אמר מלך אשור, עשו-אתי ברכה וצאו אלי, ואכלו איש-גפנו ואיש תאנתו, ושתו איש מי-ברו.  ב יח,לב עד-באי ולקחתי אתכם אל-ארץ כארצכם, ארץ דגן ותירוש ארץ לחם וכרמים ארץ זית יצהר ודבש, וחיו, ולא תמתו; ואל-תשמעו, אל-חזקיהו, כי-יסית אתכם לאמר, יהוה יצילנו.  ב יח,לג ההצל הצילו אלהי הגוים, איש את-ארצו, מיד, מלך אשור.  ב יח,לד איה אלהי חמת וארפד, איה אלהי ספרוים--הנע ועוה:  כי-הצילו את-שמרון, מידי.  ב יח,לה מי בכל-אלהי הארצות, אשר-הצילו את-ארצם מידי:  כי-יציל יהוה את-ירושלם, מידי.  ב יח,לו והחרישו העם, ולא-ענו אתו דבר:  כי-מצות המלך היא לאמר, לא תענהו.  ב יח,לז ויבא אליקים בן-חלקיה אשר-על-הבית ושבנא הספר ויואח בן-אסף המזכיר, אל-חזקיהו--קרועי בגדים; ויגדו לו, דברי רבשקה.  ב יט,א ויהי, כשמע המלך חזקיהו, ויקרע, את-בגדיו; ויתכס בשק, ויבא בית יהוה.  ב יט,ב וישלח את-אליקים אשר-על-הבית ושבנא הספר, ואת זקני הכהנים, מתכסים, בשקים--אל-ישעיהו הנביא, בן-אמוץ.  ב יט,ג ויאמרו אליו, כה אמר חזקיהו, יום-צרה ותוכחה ונאצה, היום הזה:  כי באו בנים עד-משבר, וכח אין ללדה.  ב יט,ד אולי ישמע יהוה אלהיך את כל-דברי רבשקה, אשר שלחו מלך-אשור אדניו לחרף אלהים חי, והוכיח בדברים, אשר שמע יהוה אלהיך; ונשאת תפלה, בעד השארית הנמצאה.  ב יט,ה ויבאו, עבדי המלך חזקיהו--אל-ישעיהו.  ב יט,ו ויאמר להם ישעיהו, כה תאמרון אל-אדניכם:  כה אמר יהוה, אל-תירא מפני הדברים אשר שמעת, אשר גדפו נערי מלך-אשור, אתי.  ב יט,ז הנני נתן בו רוח, ושמע שמועה ושב לארצו; והפלתיו בחרב, בארצו.  ב יט,ח וישב, רבשקה, וימצא את-מלך אשור, נלחם על-לבנה:  כי שמע, כי נסע מלכיש.  ב יט,ט וישמע, אל-תרהקה מלך-כוש לאמר, הנה יצא, להלחם אתך; וישב וישלח מלאכים, אל-חזקיהו לאמר.  ב יט,י כה תאמרון, אל-חזקיהו מלך-יהודה לאמר, אל-ישאך אלהיך, אשר אתה בטח בו לאמר:  לא תנתן ירושלם, ביד מלך אשור.  ב יט,יא הנה אתה שמעת, את אשר עשו מלכי אשור לכל-הארצות--להחרימם; ואתה, תנצל.  ב יט,יב ההצילו אתם אלהי הגוים, אשר שחתו אבותי, את-גוזן, ואת-חרן; ורצף ובני-עדן, אשר בתלאשר.  ב יט,יג איו מלך-חמת ומלך ארפד, ומלך לעיר ספרוים, הנע, ועוה.  ב יט,יד ויקח חזקיהו את-הספרים מיד המלאכים, ויקראם; ויעל בית יהוה, ויפרשהו חזקיהו לפני יהוה.  

ב יט,טו ויתפלל חזקיהו לפני יהוה, ויאמר, יהוה אלהי ישראל ישב הכרבים, אתה-הוא האלהים לבדך לכל ממלכות הארץ; אתה עשית, את-השמים ואת-הארץ.  ב יט,טז הטה יהוה אזנך ושמע, פקח יהוה עיניך וראה; ושמע, את דברי סנחריב, אשר שלחו, לחרף אלהים חי.  ב יט,יז אמנם, יהוה:  החריבו מלכי אשור, את-הגוים--ואת-ארצם.  ב יט,יח ונתנו את-אלהיהם, באש:  כי לא אלהים המה, כי אם-מעשה ידי-אדם עץ ואבן--ויאבדום.  ב יט,יט ועתה יהוה אלהינו, הושיענו נא מידו; וידעו כל-ממלכות הארץ, כי אתה יהוה אלהים לבדך.  

ב יט,כ וישלח ישעיהו בן-אמוץ, אל-חזקיהו לאמר:  כה-אמר יהוה אלהי ישראל, אשר התפללת אלי אל-סנחרב מלך-אשור שמעתי.  ב יט,כא זה הדבר, אשר-דבר יהוה עליו:  בזה לך לעגה לך, בתולת בת-ציון--אחריך ראש הניעה, בת ירושלם.  ב יט,כב את-מי חרפת וגדפת, ועל-מי הרימות קול; ותשא מרום עיניך, על-קדוש ישראל.  ב יט,כג ביד מלאכיך, חרפת אדני, ותאמר ברכב ברב רכבי אני עליתי מרום הרים, ירכתי לבנון; ואכרת קומת ארזיו, מבחור ברשיו, ואבואה מלון קצה, יער כרמלו.  ב יט,כד אני קרתי, ושתיתי מים זרים; ואחרב, בכף-פעמי, כל, יארי מצור.  ב יט,כה הלא-שמעת למרחוק אתה עשיתי, למימי קדם ויצרתיה; עתה הביאתיה--ותהי להשות גלים נצים, ערים בצרות.  ב יט,כו וישביהן, קצרי-יד--חתו, ויבשו; היו עשב שדה, וירק דשא, חציר גגות, ושדפה לפני קמה.  ב יט,כז ושבתך וצאתך ובאך, ידעתי; ואת, התרגזך אלי.  ב יט,כח יען התרגזך אלי, ושאננך עלה באזני--ושמתי חחי באפך, ומתגי בשפתיך, והשבתיך, בדרך אשר-באת בה.  ב יט,כט וזה-לך האות--אכול השנה ספיח, ובשנה השנית סחיש; ובשנה השלישית, זרעו וקצרו ונטעו כרמים--ואכלו פרים.  ב יט,ל ויספה פליטת בית-יהודה, הנשארה--שרש למטה; ועשה פרי, למעלה.  ב יט,לא כי מירושלם תצא שארית, ופליטה מהר ציון; קנאת יהוה     צבאות, תעשה-זאת.  

ב יט,לב לכן, כה-אמר יהוה אל-מלך אשור, לא יבא אל-העיר הזאת, ולא-יורה שם חץ; ולא-יקדמנה מגן, ולא-ישפך עליה סללה.  ב יט,לג בדרך אשר-יבא, בה ישוב; ואל-העיר הזאת לא יבא, נאם-יהוה.  ב יט,לד וגנותי אל-העיר הזאת, להושיעה--למעני, ולמען דוד עבדי.  ב יט,לה ויהי, בלילה ההוא, ויצא מלאך יהוה ויך במחנה אשור, מאה שמונים וחמשה אלף; וישכימו בבקר, והנה כלם פגרים מתים.  ב יט,לו ויסע וילך, וישב סנחריב מלך-אשור; וישב, בנינוה.  ב יט,לז ויהי הוא משתחוה בית נסרך אלהיו, ואדרמלך ושראצר    בניו הכהו בחרב, והמה נמלטו, ארץ אררט; וימלך אסר-חדן בנו, תחתיו.  

ב כ,א בימים ההם, חלה חזקיהו למות; ויבא אליו ישעיהו בן-אמוץ הנביא, ויאמר אליו כה-אמר יהוה צו לביתך--כי מת אתה, ולא תחיה.  ב כ,ב ויסב את-פניו, אל-הקיר; ויתפלל--אל-יהוה, לאמר.  ב כ,ג אנה יהוה, זכר-נא את אשר התהלכתי לפניך באמת ובלבב שלם, והטוב בעיניך, עשיתי; ויבך חזקיהו, בכי גדול.  

ב כ,ד ויהי ישעיהו--לא יצא, העיר חצר התיכנה; ודבר-יהוה--היה אליו, לאמר.  ב כ,ה שוב ואמרת אל-חזקיהו נגיד-עמי, כה-אמר יהוה אלהי דוד אביך, שמעתי את-תפלתך, ראיתי את-דמעתך; הנני, רפא לך--ביום השלישי, תעלה בית יהוה.  ב כ,ו והספתי על-ימיך, חמש עשרה שנה, ומכף מלך-אשור אצילך, ואת העיר הזאת; וגנותי, על-העיר הזאת--למעני, ולמען דוד עבדי.  ב כ,ז ויאמר ישעיהו, קחו דבלת תאנים; ויקחו וישימו על-השחין, ויחי.  ב כ,ח ויאמר חזקיהו, אל-ישעיהו, מה אות, כי-ירפא יהוה לי; ועליתי ביום השלישי, בית יהוה.  ב כ,ט ויאמר ישעיהו, זה-לך האות מאת יהוה, כי יעשה יהוה, את-הדבר אשר דבר:  הלך הצל עשר מעלות, אם-ישוב עשר מעלות.  ב כ,י ויאמר, יחזקיהו, נקל לצל, לנטות עשר מעלות; לא כי, ישוב הצל אחרנית עשר מעלות.  ב כ,יא ויקרא ישעיהו הנביא, אל-יהוה; וישב את-הצל, במעלות אשר ירדה במעלות אחז אחרנית--עשר מעלות.  

ב כ,יב בעת ההיא שלח בראדך בלאדן בן-בלאדן מלך-בבל, ספרים ומנחה--אל-חזקיהו:  כי שמע, כי חלה חזקיהו.  ב כ,יג וישמע עליהם, חזקיהו, ויראם את-כל-בית נכתה את-הכסף ואת-הזהב ואת-הבשמים ואת שמן הטוב ואת בית כליו, ואת כל-אשר נמצא באוצרתיו:  לא-היה דבר, אשר לא-הראם חזקיהו בביתו--ובכל-ממשלתו.  ב כ,יד ויבא ישעיהו הנביא, אל-המלך חזקיהו; ויאמר אליו מה אמרו האנשים האלה, ומאין יבאו אליך, ויאמר חזקיהו, מארץ רחוקה באו מבבל.  ב כ,טו ויאמר, מה ראו בביתך; ויאמר חזקיהו, את כל-אשר בביתי ראו--לא-היה דבר אשר לא-הראיתם, באצרתי.  ב כ,טז ויאמר ישעיהו, אל-חזקיהו:  שמע, דבר-יהוה.  ב כ,יז הנה, ימים באים, ונשא כל-אשר בביתך ואשר אצרו אבתיך עד-היום הזה, בבלה:  לא-יותר דבר, אמר יהוה.  ב כ,יח ומבניך אשר יצאו ממך, אשר תוליד--יקח יקחו; והיו, סריסים, בהיכל, מלך בבל.  ב כ,יט ויאמר חזקיהו אל-ישעיהו, טוב דבר-יהוה אשר דברת; ויאמר, הלוא אם-שלום ואמת יהיה בימי.  ב כ,כ ויתר דברי חזקיהו, וכל-גבורתו, ואשר עשה את-הברכה ואת-התעלה, ויבא את-המים העירה:  הלא-הם כתובים, על-ספר דברי הימים--למלכי יהודה.  ב כ,כא וישכב חזקיהו, עם-אבתיו; וימלך מנשה בנו, תחתיו.  

ב כא,א בן-שתים עשרה שנה, מנשה במלכו, וחמשים וחמש שנה, מלך בירושלם; ושם אמו, חפצי-בה.  ב כא,ב ויעש הרע, בעיני יהוה--כתועבת, הגוים, אשר הוריש יהוה, מפני בני ישראל.  ב כא,ג וישב, ויבן את-הבמות, אשר אבד, חזקיהו אביו; ויקם מזבחת לבעל, ויעש אשרה כאשר עשה אחאב מלך ישראל, וישתחו לכל-צבא השמים, ויעבד אתם.  ב כא,ד ובנה מזבחת, בבית יהוה, אשר אמר יהוה, בירושלם אשים את-שמי.  ב כא,ה ויבן מזבחות, לכל-צבא השמים, בשתי, חצרות בית-יהוה.  ב כא,ו והעביר את-בנו, באש, ועונן ונחש, ועשה אוב וידענים:  הרבה, לעשות הרע בעיני יהוה--להכעיס.  ב כא,ז וישם, את-פסל האשרה אשר עשה--בבית, אשר אמר יהוה אל-דוד ואל-שלמה בנו, בבית הזה ובירושלם אשר בחרתי מכל שבטי ישראל, אשים את-שמי לעולם.  ב כא,ח ולא אסיף, להניד רגל ישראל, מן-האדמה, אשר נתתי לאבותם:  רק אם-ישמרו לעשות, ככל אשר צויתים, ולכל-התורה, אשר-צוה אתם עבדי משה.  ב כא,ט ולא, שמעו; ויתעם מנשה, לעשות את-הרע, מן-הגוים, אשר השמיד יהוה מפני בני ישראל.  ב כא,י וידבר יהוה ביד-עבדיו הנביאים, לאמר.  ב כא,יא יען אשר עשה מנשה מלך-יהודה, התעבות האלה--הרע, מכל אשר-עשו האמרי אשר לפניו; ויחטא גם-את-יהודה, בגלוליו.  

ב כא,יב לכן, כה-אמר יהוה אלהי ישראל, הנני מביא רעה, על-ירושלם ויהודה:  אשר, כל-שמעיו שמעה--תצלנה, שתי אזניו.  ב כא,יג ונטיתי על-ירושלם, את קו שמרון, ואת-משקלת, בית אחאב; ומחיתי את-ירושלם כאשר-ימחה את-הצלחת, מחה, והפך, על-פניה.  ב כא,יד ונטשתי, את שארית נחלתי, ונתתים, ביד איביהם; והיו לבז ולמשסה, לכל-איביהם.  ב כא,טו יען, אשר עשו את-הרע בעיני, ויהיו מכעסים, אתי--מן-היום, אשר יצאו אבותם ממצרים, ועד, היום הזה.  ב כא,טז וגם דם נקי שפך מנשה, הרבה מאד, עד אשר-מלא את-ירושלם, פה לפה--לבד מחטאתו אשר החטיא את-יהודה, לעשות הרע בעיני יהוה.  ב כא,יז ויתר דברי מנשה וכל-אשר עשה, וחטאתו אשר חטא:  הלא-הם כתובים, על-ספר דברי הימים--למלכי יהודה.  ב כא,יח וישכב מנשה עם-אבתיו, ויקבר בגן-ביתו בגן-עזא; וימלך אמון בנו, תחתיו.  

ב כא,יט בן-עשרים ושתים שנה, אמון במלכו, ושתים שנים, מלך בירושלם; ושם אמו, משלמת בת-חרוץ מן-יטבה.  ב כא,כ ויעש הרע, בעיני יהוה, כאשר עשה, מנשה אביו.  ב כא,כא וילך, בכל-הדרך אשר-הלך אביו; ויעבד, את-הגללים אשר עבד אביו, וישתחו, להם.  ב כא,כב ויעזב, את-יהוה אלהי אבתיו; ולא הלך, בדרך יהוה.  ב כא,כג ויקשרו עבדי-אמון, עליו; וימיתו את-המלך, בביתו.  ב כא,כד ויך, עם-הארץ, את כל-הקשרים, על-המלך אמון; וימליכו עם-הארץ את-יאשיהו בנו, תחתיו.  ב כא,כה ויתר דברי אמון, אשר עשה:  הלא-הם כתובים, על-ספר דברי הימים--למלכי יהודה.  ב כא,כו ויקבר אתו בקברתו, בגן-עזא; וימלך יאשיהו בנו, תחתיו.  

ב כב,א בן-שמנה שנה, יאשיהו במלכו, ושלשים ואחת שנה, מלך בירושלם; ושם אמו, ידידה בת-עדיה מבצקת.  ב כב,ב ויעש הישר, בעיני יהוה; וילך, בכל-דרך דוד אביו, ולא-סר, ימין ושמאול.  

ב כב,ג ויהי, בשמנה עשרה שנה, למלך, יאשיהו; שלח המלך את-שפן בן-אצליהו בן-משלם, הספר, בית יהוה, לאמר.  ב כב,ד עלה, אל-חלקיהו הכהן הגדול, ויתם את-הכסף, המובא בית יהוה--אשר אספו שמרי הסף, מאת העם.  ב כב,ה ויתנה ויתנוהו, על-יד עשי המלאכה, המפקדים, בבית בית יהוה; ויתנו אתו, לעשי המלאכה אשר בבית יהוה, לחזק, בדק הבית.  ב כב,ו לחרשים, ולבנים ולגדרים; ולקנות עצים ואבני מחצב, לחזק את-הבית.  ב כב,ז אך לא-יחשב אתם, הכסף הנתן על-ידם:  כי באמונה, הם עשים.  ב כב,ח ויאמר חלקיהו הכהן הגדול, על-שפן הספר, ספר התורה מצאתי, בבית יהוה; ויתן חלקיה את-הספר אל-שפן, ויקראהו.  ב כב,ט ויבא שפן הספר, אל-המלך, וישב את-המלך, דבר; ויאמר, התיכו עבדיך את-הכסף הנמצא בבית, ויתנהו על-יד עשי המלאכה, המפקדים בית יהוה.  ב כב,י ויגד שפן הספר, למלך לאמר, ספר נתן לי, חלקיה הכהן; ויקראהו שפן, לפני המלך.  ב כב,יא ויהי כשמע המלך, את-דברי ספר התורה; ויקרע, את-בגדיו.  ב כב,יב ויצו המלך את-חלקיה הכהן ואת-אחיקם בן-שפן ואת-עכבור בן-מיכיה ואת שפן הספר, ואת עשיה עבד-המלך--לאמר.  ב כב,יג לכו דרשו את-יהוה בעדי ובעד-העם, ובעד כל-יהודה, על-דברי הספר הנמצא, הזה:  כי-גדולה חמת יהוה, אשר-היא נצתה בנו, על אשר לא-שמעו אבתינו על-דברי הספר הזה, לעשות ככל-הכתוב עלינו.  ב כב,יד וילך חלקיהו הכהן ואחיקם ועכבור ושפן ועשיה, אל-חלדה הנביאה אשת שלם בן-תקוה בן-חרחס שמר הבגדים, והיא ישבת בירושלם, במשנה; וידברו, אליה.  ב כב,טו ותאמר אליהם, כה-אמר יהוה אלהי ישראל:  אמרו לאיש, אשר-שלח אתכם אלי.  ב כב,טז כה אמר יהוה, הנני מביא רעה אל-המקום הזה ועל-ישביו--את כל-דברי הספר, אשר קרא מלך יהודה.  ב כב,יז תחת אשר עזבוני, ויקטרו לאלהים אחרים, למען הכעיסני, בכל מעשה ידיהם; ונצתה חמתי במקום הזה, ולא תכבה.  ב כב,יח ואל-מלך יהודה, השלח אתכם לדרש את-יהוה, כה תאמרו, אליו:  כה-אמר יהוה אלהי ישראל, הדברים אשר שמעת.  ב כב,יט יען רך-לבבך ותכנע מפני יהוה, בשמעך אשר דברתי על-המקום הזה ועל-ישביו להיות לשמה ולקללה, ותקרע את-בגדיך, ותבכה לפני; וגם אנכי שמעתי, נאם-יהוה.  ב כב,כ לכן הנני אספך על-אבתיך, ונאספת אל-קברתיך בשלום, ולא-תראינה עיניך, בכל הרעה אשר-אני מביא על-המקום הזה; וישבו את-המלך, דבר.  ב כג,א וישלח, המלך; ויאספו אליו, כל-זקני יהודה וירושלם.  ב כג,ב ויעל המלך בית-יהוה וכל-איש יהודה וכל-ישבי ירושלם אתו, והכהנים והנביאים, וכל-העם, למקטן ועד-גדול; ויקרא באזניהם, את-כל-דברי ספר הברית, הנמצא, בבית יהוה.  ב כג,ג ויעמד המלך על-העמוד ויכרת את-הברית לפני יהוה, ללכת אחר יהוה ולשמר מצותיו ואת-עדותיו ואת-חקתיו בכל-לב ובכל-נפש, להקים את-דברי הברית הזאת, הכתבים על-הספר הזה; ויעמד כל-העם, בברית.  ב כג,ד ויצו המלך את-חלקיהו הכהן הגדול ואת-כהני המשנה, ואת-שמרי הסף, להוציא מהיכל יהוה, את כל-הכלים העשוים לבעל ולאשרה ולכל צבא השמים; וישרפם מחוץ לירושלם, בשדמות קדרון, ונשא את-עפרם, בית-אל.  ב כג,ה והשבית את-הכמרים, אשר נתנו מלכי יהודה, ויקטר בבמות בערי יהודה, ומסבי ירושלם; ואת-המקטרים לבעל, לשמש ולירח ולמזלות, ולכל, צבא השמים.  ב כג,ו ויצא את-האשרה מבית יהוה מחוץ לירושלם, אל-נחל קדרון, וישרף אתה בנחל קדרון, וידק לעפר; וישלך, את-עפרה, על-קבר, בני העם.  ב כג,ז ויתץ את-בתי הקדשים, אשר בבית יהוה:  אשר הנשים, ארגות שם בתים--לאשרה.  ב כג,ח ויבא את-כל-הכהנים, מערי יהודה, ויטמא את-הבמות אשר קטרו-שמה הכהנים, מגבע עד-באר שבע; ונתץ את-במות השערים, אשר-פתח שער יהושע שר-העיר, אשר-על-שמאול איש, בשער העיר.  ב כג,ט אך, לא יעלו כהני הבמות, אל-מזבח יהוה, בירושלם:  כי אם-אכלו מצות, בתוך אחיהם.  ב כג,י וטמא את-התפת, אשר בגי בני- בן- הנם:  לבלתי, להעביר איש את-בנו ואת-בתו באש--למלך.  ב כג,יא וישבת את-הסוסים, אשר נתנו מלכי יהודה לשמש מבא בית-יהוה, אל-לשכת נתן-מלך הסריס, אשר בפרורים; ואת-מרכבות השמש, שרף באש.  ב כג,יב ואת-המזבחות אשר על-הגג עלית אחז אשר-עשו מלכי יהודה, ואת-המזבחות אשר-עשה מנשה בשתי חצרות בית-יהוה--נתץ המלך; וירץ משם, והשליך את-עפרם אל-נחל קדרון.  ב כג,יג ואת-הבמות אשר על-פני ירושלם, אשר מימין להר-המשחית, אשר בנה שלמה מלך-ישראל לעשתרת שקץ צידנים ולכמוש שקץ מואב, ולמלכם תועבת בני-עמון--טמא, המלך.  ב כג,יד ושבר, את-המצבות, ויכרת, את-האשרים; וימלא את-מקומם, עצמות אדם.  ב כג,טו וגם את-המזבח אשר בבית-אל, הבמה אשר עשה ירבעם בן-נבט אשר החטיא את-ישראל--גם את-המזבח ההוא ואת-הבמה, נתץ; וישרף את-הבמה הדק לעפר, ושרף אשרה.  ב כג,טז ויפן יאשיהו, וירא את-הקברים אשר-שם בהר, וישלח ויקח את-העצמות מן-הקברים, וישרף על-המזבח ויטמאהו--כדבר יהוה, אשר קרא איש האלהים, אשר קרא, את-הדברים האלה.  ב כג,יז ויאמר--מה הציון הלז, אשר אני ראה; ויאמרו אליו אנשי העיר, הקבר איש-האלהים אשר-בא מיהודה, ויקרא את-הדברים האלה אשר עשית, על המזבח בית-אל.  ב כג,יח ויאמר הניחו לו, איש אל-ינע עצמותיו; וימלטו, עצמותיו--את עצמות הנביא, אשר-בא משמרון.  ב כג,יט וגם את-כל-בתי הבמות אשר בערי שמרון, אשר עשו מלכי ישראל להכעיס--הסיר, יאשיהו; ויעש להם--ככל-המעשים, אשר עשה בבית-אל.  ב כג,כ ויזבח את-כל-כהני הבמות אשר-שם, על-המזבחות, וישרף את-עצמות אדם, עליהם; וישב, ירושלם.  ב כג,כא ויצו המלך, את-כל-העם לאמר, עשו פסח, ליהוה אלהיכם--ככתוב, על ספר הברית הזה.  ב כג,כב כי לא נעשה, כפסח הזה, מימי השפטים, אשר שפטו את-ישראל; וכל, ימי מלכי ישראל--ומלכי יהודה.  ב כג,כג כי, אם-בשמנה עשרה שנה, למלך, יאשיהו:  נעשה הפסח הזה, ליהוה--בירושלם.  ב כג,כד וגם את-האבות ואת-הידענים ואת-התרפים ואת-הגללים ואת כל-השקצים, אשר נראו בארץ יהודה ובירושלם--בער, יאשיהו:  למען הקים את-דברי התורה, הכתבים על-הספר, אשר מצא חלקיהו הכהן, בית יהוה.  ב כג,כה וכמהו לא-היה לפניו מלך, אשר-שב אל-יהוה בכל-לבבו ובכל-נפשו ובכל-מאדו--ככל, תורת משה; ואחריו, לא-קם כמהו.  ב כג,כו אך לא-שב יהוה, מחרון אפו הגדול, אשר-חרה אפו, ביהודה--על, כל-הכעסים, אשר הכעיסו, מנשה.  ב כג,כז ויאמר יהוה, גם את-יהודה אסיר מעל פני, כאשר הסרתי, את-ישראל; ומאסתי את-העיר הזאת אשר-בחרתי, את-ירושלם, ואת-הבית, אשר אמרתי יהיה שמי שם.  ב כג,כח ויתר דברי יאשיהו, וכל-אשר עשה:  הלא-הם כתובים, על-ספר דברי הימים--למלכי יהודה.  ב כג,כט בימיו עלה פרעה נכה מלך-מצרים, על-מלך אשור--על-נהר-פרת; וילך המלך יאשיהו, לקראתו, וימיתהו במגדו, כראתו אתו.  ב כג,ל וירכבהו עבדיו מת, ממגדו, ויבאהו ירושלם, ויקברהו בקברתו; ויקח עם-הארץ, את-יהואחז בן-יאשיהו, וימשחו אתו וימליכו אתו, תחת אביו.  

ב כג,לא בן-עשרים ושלש שנה, יהואחז במלכו, ושלשה חדשים, מלך בירושלם; ושם אמו, חמוטל בת-ירמיהו מלבנה.  ב כג,לב ויעש הרע, בעיני יהוה, ככל אשר-עשו, אבתיו.  ב כג,לג ויאסרהו פרעה נכה ברבלה בארץ חמת, במלך ממלך בירושלם; ויתן-ענש, על-הארץ, מאה ככר-כסף, וככר זהב.  ב כג,לד וימלך פרעה נכה את-אליקים בן-יאשיהו, תחת יאשיהו אביו, ויסב את-שמו, יהויקים; ואת-יהואחז לקח, ויבא מצרים וימת שם.  ב כג,לה והכסף והזהב, נתן יהויקים לפרעה--אך העריך את-הארץ, לתת את-הכסף על-פי פרעה:  איש כערכו, נגש את-הכסף ואת-הזהב את-עם הארץ, לתת, לפרעה נכה.  

ב כג,לו בן-עשרים וחמש שנה, יהויקים במלכו, ואחת עשרה שנה, מלך בירושלם; ושם אמו, זבידה זבודה בת-פדיה מן-רומה.  ב כג,לז ויעש הרע, בעיני יהוה, ככל אשר-עשו, אבתיו.  ב כד,א בימיו עלה, נבכדנאצר מלך בבל; ויהי-לו יהויקים עבד שלש שנים, וישב וימרד-בו.  ב כד,ב וישלח יהוה בו את-גדודי כשדים ואת-גדודי ארם ואת גדודי מואב, ואת גדודי בני-עמון, וישלחם ביהודה, להאבידו:  כדבר יהוה--אשר דבר, ביד עבדיו הנביאים.  ב כד,ג אך על-פי יהוה, היתה ביהודה, להסיר, מעל פניו--בחטאת מנשה, ככל אשר עשה.  ב כד,ד וגם דם-הנקי אשר שפך, וימלא את-ירושלם דם נקי; ולא-אבה יהוה, לסלח.  ב כד,ה ויתר דברי יהויקים, וכל-אשר עשה:  הלא-הם כתובים, על-ספר דברי הימים--למלכי יהודה.  ב כד,ו וישכב יהויקים, עם-אבתיו; וימלך יהויכין בנו, תחתיו.  ב כד,ז ולא-הסיף עוד מלך מצרים, לצאת מארצו:  כי-לקח מלך בבל, מנחל מצרים עד-נהר-פרת, כל אשר היתה, למלך מצרים.  

ב כד,ח בן-שמנה עשרה שנה, יהויכין במלכו, ושלשה חדשים, מלך בירושלם; ושם אמו, נחשתא בת-אלנתן מירושלם.  ב כד,ט ויעש הרע, בעיני יהוה, ככל אשר-עשה, אביו.  ב כד,י בעת ההיא--עלה עלו עבדי נבכדנאצר מלך-בבל, ירושלם; ותבא העיר, במצור.  ב כד,יא ויבא נבכדנאצר מלך-בבל, על-העיר; ועבדיו, צרים עליה.  ב כד,יב ויצא יהויכין מלך-יהודה, על-מלך בבל, הוא ואמו, ועבדיו ושריו וסריסיו; ויקח אתו מלך בבל, בשנת שמנה למלכו.  ב כד,יג ויוצא משם, את-כל-אוצרות בית יהוה, ואוצרות, בית המלך; ויקצץ את-כל-כלי הזהב, אשר עשה שלמה מלך-ישראל בהיכל יהוה, כאשר, דבר יהוה.  ב כד,יד והגלה את-כל-ירושלם ואת-כל-השרים ואת כל-גבורי החיל, עשרה עשרת אלפים גולה, וכל-החרש, והמסגר:  לא נשאר, זולת דלת עם-הארץ.  ב כד,טו ויגל את-יהויכין, בבלה; ואת-אם המלך ואת-נשי המלך ואת-סריסיו, ואת אולי אילי הארץ, הוליך גולה מירושלם, בבלה.  ב כד,טז ואת כל-אנשי החיל שבעת אלפים, והחרש והמסגר אלף--הכל, גבורים עשי מלחמה; ויביאם מלך-בבל גולה, בבלה.  ב כד,יז וימלך מלך-בבל את-מתניה דדו, תחתיו; ויסב את-שמו, צדקיהו.  

ב כד,יח בן-עשרים ואחת שנה, צדקיהו במלכו, ואחת עשרה שנה, מלך בירושלם; ושם אמו, חמיטל חמוטל בת-ירמיהו מלבנה.  ב כד,יט ויעש הרע, בעיני יהוה, ככל אשר-עשה, יהויקים.  ב כד,כ כי על-אף יהוה, היתה בירושלם וביהודה, עד-השלכו אתם, מעל פניו; וימרד צדקיהו, במלך בבל.  

ב כה,א ויהי בשנת התשיעית למלכו, בחדש העשירי בעשור לחדש, בא נבכדנאצר מלך-בבל הוא וכל-חילו על-ירושלם, ויחן עליה; ויבנו עליה דיק, סביב.  ב כה,ב ותבא העיר, במצור, עד עשתי עשרה שנה, למלך צדקיהו.  ב כה,ג בתשעה לחדש, ויחזק הרעב בעיר; ולא-היה לחם, לעם הארץ.  ב כה,ד ותבקע העיר, וכל-אנשי המלחמה הלילה דרך שער בין החמתים אשר על-גן המלך, וכשדים על-העיר, סביב; וילך, דרך הערבה.  ב כה,ה וירדפו חיל-כשדים אחר המלך, וישגו אתו בערבות ירחו; וכל-חילו--נפצו, מעליו.  ב כה,ו ויתפשו, את-המלך, ויעלו אתו אל-מלך בבל, רבלתה; וידברו אתו, משפט.  ב כה,ז ואת-בני, צדקיהו, שחטו, לעיניו; ואת-עיני צדקיהו, עור, ויאסרהו בנחשתים, ויבאהו בבל.  

ב כה,ח ובחדש החמישי, בשבעה לחדש--היא שנת תשע-עשרה שנה, למלך נבכדנאצר מלך-בבל:  בא נבוזראדן רב-טבחים, עבד מלך-בבל--ירושלם.  ב כה,ט וישרף את-בית-יהוה, ואת-בית המלך; ואת כל-בתי ירושלם ואת-כל-בית גדול, שרף באש.  ב כה,י ואת-חומת ירושלם, סביב--נתצו כל-חיל כשדים, אשר רב-טבחים.  ב כה,יא ואת יתר העם הנשארים בעיר, ואת-הנפלים אשר נפלו על-המלך בבל, ואת, יתר ההמון--הגלה, נבוזראדן רב-טבחים.  ב כה,יב ומדלת הארץ, השאיר רב-טבחים, לכרמים, וליגבים.  ב כה,יג ואת-עמודי הנחשת אשר בית-יהוה, ואת-המכנות ואת-ים הנחשת אשר בבית-יהוה--שברו כשדים; וישאו את-נחשתם, בבלה.  ב כה,יד ואת-הסירת ואת-היעים ואת-המזמרות ואת-הכפות, ואת כל-כלי הנחשת אשר ישרתו-בם--לקחו.  ב כה,טו ואת-המחתות, ואת-המזרקות, אשר זהב זהב, ואשר-כסף כסף--לקח, רב-טבחים.  ב כה,טז העמודים שנים, הים האחד והמכנות, אשר-עשה שלמה, לבית יהוה--לא-היה משקל, לנחשת כל-הכלים האלה.  ב כה,יז שמנה עשרה אמה קומת העמוד האחד, וכתרת עליו נחשת וקומת הכתרת שלש אמה אמות, ושבכה ורמנים על-הכתרת סביב, הכל נחשת; וכאלה לעמוד השני, על-השבכה.  ב כה,יח ויקח רב-טבחים, את-שריה כהן הראש, ואת-צפניהו, כהן משנה; ואת-שלשת, שמרי הסף.  ב כה,יט ומן-העיר לקח סריס אחד אשר-הוא פקיד על-אנשי המלחמה, וחמשה אנשים מראי פני-המלך אשר נמצאו בעיר, ואת הספר שר הצבא, המצבא את-עם הארץ; וששים איש מעם הארץ, הנמצאים בעיר.  ב כה,כ ויקח אתם, נבוזראדן רב-טבחים; וילך אתם על-מלך בבל, רבלתה.  ב כה,כא ויך אתם מלך בבל וימיתם ברבלה, בארץ חמת; ויגל יהודה, מעל אדמתו.  ב כה,כב והעם, הנשאר בארץ יהודה, אשר השאיר, נבוכדנאצר מלך בבל--ויפקד עליהם, את-גדליהו בן-אחיקם בן-שפן.  ב כה,כג וישמעו כל-שרי החילים המה והאנשים, כי-הפקיד מלך-בבל את-גדליהו, ויבאו אל-גדליהו, המצפה; וישמעאל בן-נתניה ויוחנן בן-קרח ושריה בן-תנחמת הנטפתי, ויאזניהו בן-המעכתי--המה, ואנשיהם.  ב כה,כד וישבע להם גדליהו, ולאנשיהם, ויאמר להם, אל-תיראו מעבדי הכשדים:  שבו בארץ, ועבדו את-מלך בבל--ויטב לכם.  

ב כה,כה ויהי בחדש השביעי, בא ישמעאל בן-נתניה בן-אלישמע מזרע המלוכה ועשרה אנשים אתו, ויכו את-גדליהו, וימת; ואת-היהודים, ואת-הכשדים, אשר-היו אתו, במצפה.  ב כה,כו ויקמו כל-העם מקטן ועד-גדול, ושרי החילים, ויבאו, מצרים:  כי יראו, מפני כשדים.  

ב כה,כז ויהי בשלשים ושבע שנה, לגלות יהויכין מלך-יהודה, בשנים עשר חדש, בעשרים ושבעה לחדש; נשא אויל מרדך מלך בבל בשנת מלכו, את-ראש יהויכין מלך-יהודה--מבית כלא.  ב כה,כח וידבר אתו, טבות; ויתן, את-כסאו, מעל כסא המלכים אשר אתו, בבבל.  ב כה,כט ושנא, את בגדי כלאו; ואכל לחם תמיד לפניו, כל-ימי חייו.  ב כה,ל וארחתו, ארחת תמיד נתנה-לו מאת המלך--דבר-יום ביומו:  כל, ימי חיו. 

[ישעיהו].
א,א חזון, ישעיהו בן-אמוץ, אשר חזה, על-יהודה וירושלים--בימי עוזייהו יותם אחז יחזקייהו, מלכי יהודה.  א,ב שמעו שמיים והאזיני ארץ, כי יהוה דיבר:  בנים גידלתי ורוממתי, והם פשעו בי.  א,ג ידע שור קונהו, וחמור איבוס בעליו; ישראל לא ידע, עמי לא התבונן.  א,ד הוי גוי חוטא, עם כבד עוון--זרע מרעים, בנים משחיתים; עזבו את-יהוה, ניאצו את-קדוש ישראל--נזורו אחור.  א,ה על מה תוכו עוד, תוסיפו סרה; כל-ראש לחולי, וכל-לבב דווי.  א,ו מכף-רגל ועד-ראש אין-בו מתום, פצע וחבורה ומכה טרייה; לא-זורו ולא חובשו, ולא רוככה בשמן.  א,ז ארצכם שממה, עריכם שרופות אש; אדמתכם, לנגדכם זרים אוכלים אותה, ושממה, כמהפכת זרים.  א,ח ונותרה בת-ציון, כסוכה בכרם; כמלונה במקשה, כעיר נצורה.  א,ט לולי יהוה צבאות, הותיר לנו שריד כמעט--כסדום היינו, לעמורה דמינו.  

א,י שמעו דבר-יהוה, קציני סדום; האזינו תורת אלוהינו, עם עמורה.  א,יא למה-לי רוב-זבחיכם יאמר יהוה, שבעתי עולות אילים וחלב מריאים; ודם פרים וכבשים ועתודים, לא חפצתי.  א,יב כי תבואו, ליראות פניי--מי-ביקש זאת מידכם, רמוס חצריי.  א,יג לא תוסיפו, הביא מנחת-שוא--קטורת תועבה היא, לי; חודש ושבת קרוא מקרא, לא-אוכל אוון ועצרה.  א,יד חודשיכם ומועדיכם שנאה נפשי, היו עליי לטורח; נלאיתי, נשוא.  א,טו ובפרישכם כפיכם, אעלים עיניי מכם--גם כי-תרבו תפילה, אינני שומע:  ידיכם, דמים מלאו.  א,טז רחצו, היזכו--הסירו רוע מעלליכם, מנגד עיניי:  חדלו, הרע.  א,יז למדו היטב דרשו משפט, אשרו חמוץ; שפטו יתום, ריבו אלמנה.  

א,יח לכו-נא וניווכחה, יאמר יהוה; אם-יהיו חטאיכם כשנים כשלג ילבינו, אם-יאדימו כתולע כצמר יהיו.  א,יט אם-תאבו, ושמעתם--טוב הארץ, תאכלו.  א,כ ואם-תמאנו, ומריתם--חרב תאוכלו, כי פי יהוה דיבר.  

א,כא איכה הייתה לזונה, קריה נאמנה; מלאתי משפט, צדק ילין בה--ועתה מרצחים.  א,כב כספך, היה לסיגים; סובאך, מהול במים.  א,כג שרייך סוררים, וחברי גנבים--כולו אוהב שוחד, ורודף שלמונים; יתום לא ישפוטו, וריב אלמנה לא-יבוא אליהם.  

א,כד לכן, נאום האדון יהוה צבאות--אביר, ישראל:  הוי אינחם מצריי, ואינקמה מאויביי.  א,כה ואשיבה ידי עלייך, ואצרוף כבור סיגייך; ואסירה, כל-בדילייך.  א,כו ואשיבה שופטייך כבראשונה, ויועצייך כבתחילה; אחרי-כן, ייקרא לך עיר הצדק--קריה, נאמנה.  א,כז ציון, במשפט תיפדה; ושביה, בצדקה.  א,כח ושבר פושעים וחטאים, יחדיו; ועוזבי יהוה, יכלו.  א,כט כי יבושו, מאילים אשר חמדתם; ותחפרו--מהגנות, אשר בחרתם.  א,ל כי תהיו, כאלה נובלת עליה; וכגנה, אשר-מים אין לה.  א,לא והיה החסון לנעורת, ופועלו לניצוץ; ובערו שניהם יחדיו, ואין מכבה.  

ב,א הדבר אשר חזה, ישעיהו בן-אמוץ, על-יהודה, וירושלים.  ב,ב והיה באחרית הימים, נכון יהיה הר בית-יהוה בראש ההרים, ונישא, מגבעות; ונהרו אליו, כל-הגויים.  ב,ג והלכו עמים רבים, ואמרו לכו ונעלה אל-הר-יהוה אל-בית אלוהי יעקוב, ויורנו מדרכיו, ונלכה באורחותיו:  כי מציון תצא תורה, ודבר-יהוה מירושלים.  ב,ד ושפט בין הגויים, והוכיח לעמים רבים; וכיתתו חרבותם לאיתים, וחניתותיהם למזמרות--לא-יישא גוי אל-גוי חרב, ולא-ילמדו עוד מלחמה.  

ב,ה בית, יעקוב--לכו ונלכה, באור יהוה.  ב,ו כי נטשת, עמך בית יעקוב--כי מלאו מקדם, ועוננים כפלשתים; ובילדי נוכרים, ישפיקו.  ב,ז ותימלא ארצו כסף וזהב, ואין קצה לאוצרותיו; ותימלא ארצו סוסים, ואין קצה למרכבותיו.  ב,ח ותימלא ארצו, אלילים:  למעשה ידיו ישתחוו, לאשר עשו אצבעותיו.  ב,ט ויישח אדם, וישפל-איש; ואל-תישא, להם.  ב,י בוא בצור, והיטמן בעפר, מפני פחד יהוה, ומהדר גאונו.  ב,יא עיני גבהות אדם, שפל, ושח, רום אנשים; ונשגב יהוה לבדו, ביום ההוא.  

ב,יב כי יום ליהוה צבאות, על כל-גאה--ורם; ועל, כל-נישא ושפל.  ב,יג ועל כל-ארזי הלבנון, הרמים והנישאים; ועל, כל-אלוני הבשן.  ב,יד ועל, כל-ההרים הרמים; ועל, כל-הגבעות הנישאות.  ב,טו ועל, כל-מגדל גבוה; ועל, כל-חומה בצורה.  ב,טז ועל, כל-אונייות תרשיש; ועל, כל-שכייות החמדה.  ב,יז ושח גבהות האדם, ושפל רום אנשים; ונשגב יהוה לבדו, ביום ההוא.  ב,יח והאלילים, כליל יחלוף.  ב,יט ובאו במערות צורים, ובמחילות עפר--מפני פחד יהוה, ומהדר גאונו, בקומו, לערוץ הארץ.  ב,כ ביום ההוא, ישליך האדם, את אלילי כספו, ואת אלילי זהבו--אשר עשו-לו להשתחוות, לחפור פירות ולעטלפים.  ב,כא לבוא בנקרות הצורים, ובסעיפי הסלעים--מפני פחד יהוה, ומהדר גאונו, בקומו, לערוץ הארץ.  ב,כב חדלו לכם מן-האדם, אשר נשמה באפו:  כי-במה נחשב, הוא.  

ג,א כי הנה האדון יהוה צבאות, מסיר מירושלים ומיהודה, משען, ומשענה:  כול, משען-לחם, וכול, משען-מים.  ג,ב גיבור, ואיש מלחמה; שופט ונביא, וקוסם וזקן.  ג,ג שר-חמישים, ונשוא פנים; ויועץ וחכם חרשים, ונבון לחש.  ג,ד ונתתי נערים, שריהם; ותעלולים, ימשלו-בם.  ג,ה וניגש העם, איש באיש ואיש בריעהו; ירהבו, הנער בזקן, והנקלה, בנכבד.  ג,ו כי-יתפוש איש באחיו, בית אביו, שמלה לך, קצין תהיה-לנו; והמכשלה הזאת, תחת ידך.  ג,ז יישא ביום ההוא לאמור, לא-אהיה חובש, ובביתי, אין לחם ואין שמלה; לא תשימוני, קצין עם.  ג,ח כי כשלה ירושלים, ויהודה נפל:  כי-לשונם ומעלליהם אל-יהוה, למרות עיני כבודו.  ג,ט הכרת פניהם ענתה בם, וחטאתם כסדום הגידו לא כיחדו; אוי לנפשם, כי-גמלו להם רעה.  ג,י אמרו צדיק, כי-טוב:  כי-פרי מעלליהם, יאכלו.  ג,יא אוי, לרשע רע:  כי-גמול ידיו, ייעשה לו.  ג,יב עמי נוגשיו מעולל, ונשים משלו בו; עמי מאשריך מתעים, ודרך אורחותיך בילעו.  

ג,יג ניצב לריב, יהוה; ועומד, לדין עמים.  ג,יד יהוה במשפט יבוא, עם-זקני עמו ושריו; ואתם ביערתם הכרם, גזילת העני בבתיכם.  ג,טו מה-לכם תדכאו עמי, ופני עניים תטחנו:  נאום-אדוניי יהוה, צבאות.  

ג,טז ויאמר יהוה, יען כי גבהו בנות ציון, ותלכנה נטויות גרון, ומשקרות עיניים; הלוך וטפוף תלכנה, וברגליהם תעכסנה.  ג,יז ושיפח אדוניי, קודקוד בנות ציון; ויהוה, פותהן יערה.  

ג,יח ביום ההוא יסיר אדוניי, את תפארת העכסים והשביסים--והשהרונים.  ג,יט הנטיפות והשירות, והרעלות.  ג,כ הפארים והצעדות והקישורים, ובתי הנפש והלחשים.  ג,כא הטבעות, ונזמי האף.  ג,כב המחלצות, והמעטפות, והמטפחות, והחריטים.  ג,כג והגליונים, והסדינים, והצניפות, והרדידים.  ג,כד והיה תחת בושם מק יהיה, ותחת חגורה נקפה ותחת מעשה מקשה קורחה, ותחת פתיגיל, מחגורת שק:  כי-תחת, יופי.  ג,כה מתייך, בחרב ייפולו; וגבורתך, במלחמה.  ג,כו ואנו ואבלו, פתחיה; וניקתה, לארץ תשב.  ד,א והחזיקו שבע נשים באיש אחד, ביום ההוא לאמור, לחמנו נאכל, ושמלתנו נלבש:  רק, ייקרא שמך עלינו--אסוף, חרפתנו.  

ד,ב ביום ההוא, יהיה צמח יהוה, לצבי, ולכבוד; ופרי הארץ לגאון ולתפארת, לפליטת ישראל.  ד,ג והיה הנשאר בציון, והנותר בירושלים--קדוש, ייאמר לו:  כל-הכתוב לחיים, בירושלים.  ד,ד אם רחץ אדוניי, את צואת בנות-ציון, ואת-דמי ירושלים, ידיח מקרבה--ברוח משפט, וברוח בער.  ד,ה וברא יהוה על כל-מכון הר-ציון ועל-מקראיה, ענן יומם ועשן, ונוגה אש להבה, לילה:  כי על-כל-כבוד, חופה.  ד,ו וסוכה תהיה לצל-יומם, מחורב; ולמחסה, ולמסתור, מזרם, וממטר.  

ה,א אשירה נא לידידי, שירת דודי לכרמו:  כרם היה לידידי, בקרן בן-שמן.  ה,ב ויעזקהו ויסקלהו, וייטעהו שורק, וייבן מגדל בתוכו, וגם-יקב חצב בו; ויקו לעשות ענבים, ויעש באושים.  ה,ג ועתה יושב ירושלים, ואיש יהודה--שפטו-נא, ביני ובין כרמי.  ה,ד מה-לעשות עוד לכרמי, ולא עשיתי בו:  מדוע קיוויתי לעשות ענבים, ויעש באושים.  ה,ה ועתה אודיעה-נא אתכם, את אשר-אני עושה לכרמי:  הסר משוכתו והיה לבער, פרוץ גדרו והיה למרמס.  ה,ו ואשיתהו בתה, לא ייזמר ולא ייעדר, ועלה שמיר, ושית; ועל העבים אצווה, מהמטיר עליו מטר.  ה,ז כי כרם יהוה צבאות, בית ישראל, ואיש יהודה, נטע שעשועיו; ויקו למשפט והנה משפח, לצדקה והנה צעקה.  

ה,ח הוי, מגיעי בית בבית--שדה בשדה, יקריבו:  עד אפס מקום, והושבתם לבדכם בקרב הארץ.  ה,ט באוזניי, יהוה צבאות:  אם-לא בתים רבים, לשמה יהיו--גדולים וטובים, מאין יושב.  ה,י כי, עשרת צמדי-כרם, יעשו, בת אחת; וזרע חומר, יעשה איפה.  

ה,יא הוי משכימי בבוקר, שיכר ירדופו; מאחרי בנשף, יין ידליקם.  ה,יב והיה כינור ונבל, תוף וחליל ויין--משתיהם; ואת פועל יהוה לא יביטו, ומעשה ידיו לא ראו.  ה,יג לכן גלה עמי, מבלי-דעת; וכבודו מתי רעב, והמונו ציחה צמא.  ה,יד לכן, הרחיבה שאול נפשה, ופערה פיה, לבלי-חוק; וירד הדרה והמונה ושאונה, ועלז בה.  ה,טו ויישח אדם, וישפל-איש; ועיני גבוהים, תשפלנה.  ה,טז ויגבה יהוה צבאות, במשפט; והאל, הקדוש, נקדש, בצדקה.  ה,יז ורעו כבשים, כדוברם; וחורבות מחים, גרים יאכלו.  

ה,יח הוי מושכי העוון, בחבלי השוא; וכעבות העגלה, חטאה.  ה,יט האומרים, ימהר יחישה מעשהו--למען נראה; ותקרב ותבואה, עצת קדוש ישראל--ונדעה.  

ה,כ הוי האומרים לרע טוב, ולטוב רע:  שמים חושך לאור ואור לחושך, שמים מר למתוק ומתוק למר.  

ה,כא הוי, חכמים בעיניהם; ונגד פניהם, נבונים.  

ה,כב הוי, גיבורים לשתות יין; ואנשי-חיל, למסוך שיכר.  ה,כג מצדיקי רשע, עקב שוחד; וצדקת צדיקים, יסירו ממנו.  

ה,כד לכן כאכול קש לשון אש, וחשש להבה ירפה, שורשם כמק יהיה, ופרחם כאבק יעלה:  כי מאסו, את תורת יהוה צבאות, ואת אמרת קדוש-ישראל, ניאצו.  ה,כה על-כן חרה אף-יהוה בעמו ויט ידו עליו ויכהו, וירגזו ההרים, ותהי נבלתם כסוחה, בקרב חוצות; בכל-זאת לא-שב אפו, ועוד ידו נטויה.  ה,כו ונשא-נס לגויים מרחוק, ושרק לו מקצה הארץ; והנה מהרה, קל יבוא.  ה,כז אין-עייף ואין-כושל בו, לא ינום ולא יישן; ולא נפתח איזור חלציו, ולא ניתק שרוך נעליו.  ה,כח אשר חיציו שנונים, וכל-קשתותיו דרוכות; פרסות סוסיו כצר נחשבו, וגלגיליו כסופה.  ה,כט שאגה לו, כלביא; ישאג ככפירים וינהום ויאחז טרף, ויפליט ואין מציל.  ה,ל וינהום עליו ביום ההוא, כנהמת-ים; וניבט לארץ, והנה-חושך, צר ואור, חשך בעריפיה.  

ו,א בשנת-מות המלך עוזייהו, ואראה את-אדוניי יושב על-כיסא רם ונישא; ושוליו, מלאים את-ההיכל.  ו,ב שרפים עומדים ממעל לו, שש כנפיים שש כנפיים לאחד:  בשתיים יכסה פניו, ובשתיים יכסה רגליו--ובשתיים יעופף.  ו,ג וקרא זה אל-זה ואמר, קדוש קדוש קדוש יהוה צבאות; מלוא כל-הארץ, כבודו.  ו,ד וינועו אמות הסיפים, מקול הקורא; והבית, יימלא עשן.  ו,ה ואומר אוי-לי כי-נדמיתי, כי איש טמא-שפתיים אנוכי, ובתוך עם-טמא שפתיים, אנוכי יושב:  כי, את-המלך יהוה צבאות--ראו עיניי.  ו,ו ויעף אליי, אחד מן-השרפים, ובידו, רצפה; במלקחיים--לקח, מעל המזבח.  ו,ז ויגע על-פי--ויאמר, הנה נגע זה על-שפתיך; וסר עוונך, וחטאתך תכופר.  ו,ח ואשמע את-קול אדוניי, אומר, את-מי אשלח, ומי ילך-לנו; ואומר, הנני שלחני.  ו,ט ויאמר, לך ואמרת לעם הזה:  שמעו שמוע ואל-תבינו, וראו ראה ואל-תדעו.  ו,י השמן לב-העם הזה, ואוזניו הכבד ועיניו השע:  פן-יראה בעיניו ובאוזניו ישמע, ולבבו יבין ושב--ורפא לו.  ו,יא ואומר, עד-מתיי אדוניי; ויאמר עד אשר אם-שאו ערים מאין יושב, ובתים מאין אדם, והאדמה, תישאה שממה.  ו,יב וריחק יהוה, את-האדם; ורבה העזובה, בקרב הארץ.  ו,יג ועוד בה עשירייה, ושבה והייתה לבער:  כאלה וכאלון, אשר בשלכת מצבת בם--זרע קודש, מצבתה.  

ז,א ויהי בימי אחז בן-יותם בן-עוזייהו מלך יהודה, עלה רצין מלך-ארם ופקח בן-רמליהו מלך-ישראל ירושלים, למלחמה, עליה; ולא יכול, להילחם עליה.  ז,ב ויוגד, לבית דויד לאמור, נחה ארם, על-אפריים; וינע לבבו ולבב עמו, כנוע עצי-יער מפני-רוח.  

ז,ג ויאמר יהוה, אל-ישעיהו, צא-נא לקראת אחז, אתה ושאר ישוב בנך:  אל-קצה, תעלת הבריכה העליונה--אל-מסילת, שדה כובס.  ז,ד ואמרת אליו הישמר והשקט אל-תירא, ולבבך אל-יירך, משני זנבות האודים העשנים, האלה--בחורי-אף רצין וארם, ובן-רמליהו.  ז,ה יען, כי-יעץ עליך ארם--רעה:  אפריים ובן-רמליהו, לאמור.  ז,ו נעלה ביהודה ונקיצנה, ונבקיענה אלינו; ונמליך מלך בתוכה, את בן-טבאל.  

ז,ז כה אמר, אדוניי יהוה:  לא תקום, ולא תהיה.  ז,ח כי ראש ארם דמשק, וראש דמשק רצין; ובעוד, שישים וחמש שנה, ייחת אפריים, מעם.  ז,ט וראש אפריים שומרון, וראש שומרון בן-רמליהו; אם לא תאמינו, כי לא תיאמנו.  

ז,י ויוסף יהוה, דבר אל-אחז לאמור.  ז,יא שאל-לך אות, מעם יהוה אלוהיך; העמק שאלה, או הגבה למעלה.  ז,יב ויאמר, אחז:  לא-אשאל ולא-אנסה, את-יהוה.  ז,יג ויאמר, שמעו-נא בית דויד:  המעט מכם הלאות אנשים, כי תלאו גם את-אלוהיי.  ז,יד לכן ייתן אדוניי הוא, לכם--אות:  הנה העלמה, הרה וילדת בן, וקראת שמו, עימנו אל.  ז,טו חמאה ודבש, יאכל--לדעתו מאוס ברע, ובחור בטוב.  ז,טז כי בטרם יידע הנער, מאוס ברע--ובחור בטוב:  תיעזב האדמה אשר אתה קץ, מפני שני מלכיה.  ז,יז יביא יהוה עליך, ועל-עמך ועל-בית אביך, ימים אשר לא-באו, למיום סור-אפריים מעל יהודה:  את, מלך אשור.  

ז,יח והיה ביום ההוא, ישרוק יהוה לזבוב, אשר בקצה, יאורי מצריים; ולדבורה--אשר, בארץ אשור.  ז,יט ובאו ונחו כולם בנחלי הבתות, ובנקיקי הסלעים; ובכול, הנעצוצים, ובכול, הנהלולים.  ז,כ ביום ההוא יגלח אדוניי בתער השכירה בעברי נהר, במלך אשור, את-הראש, ושער הרגליים; וגם את-הזקן, תספה.  

ז,כא והיה, ביום ההוא; יחייה-איש עגלת בקר, ושתי-צאן.  ז,כב והיה, מרוב עשות חלב--יאכל חמאה:  כי-חמאה ודבש יאכל, כל-הנותר בקרב הארץ.  

ז,כג והיה, ביום ההוא--יהיה כל-מקום אשר יהיה-שם אלף גפן, באלף כסף:  לשמיר ולשית, יהיה.  ז,כד בחיצים ובקשת, יבוא שמה:  כי-שמיר ושית, תהיה כל-הארץ.  ז,כה וכול ההרים, אשר במעדר ייעדרון--לא-תבוא שמה, יראת שמיר ושית; והיה למשלח שור, ולמרמס שה.  

ח,א ויאמר יהוה אליי, קח-לך גיליון גדול; וכתוב עליו בחרט אנוש, למהר שלל חש בז.  ח,ב ואעידה לי, עדים נאמנים--את אורייה הכוהן, ואת-זכריהו בן יברכיהו.  ח,ג ואקרב, אל-הנביאה, ותהר, ותלד בן;    ויאמר יהוה, אליי, קרא שמו, מהר שלל חש בז.  ח,ד כי, בטרם יידע הנער, קרוא, אבי ואימי--יישא את-חיל דמשק, ואת שלל שומרון, לפני, מלך אשור.  

ח,ה ויוסף יהוה, דבר אליי עוד לאמור.  ח,ו יען, כי מאס העם הזה, את מי השילוח, ההולכים לאט; ומשוש את-רצין, ובן-רמליהו.  ח,ז ולכן הנה אדוניי מעלה עליהם את-מי הנהר, העצומים והרבים--את-מלך אשור, ואת-כל-כבודו; ועלה, על-כל-אפיקיו, והלך, על-כל-גדותיו.  ח,ח וחלף ביהודה שטף ועבר, עד-צוואר יגיע; והיה מוטות כנפיו, מלוא רוחב-ארצך עימנו אל.  

ח,ט רועו עמים, וחותו, והאזינו, כול מרחקי-ארץ; התאזרו וחותו, התאזרו וחותו.  ח,י עוצו עצה, ותופר; דברו דבר ולא יקום, כי עימנו אל.  

ח,יא כי כה אמר יהוה אליי, כחזקת היד; וייסרני, מלכת בדרך העם-הזה לאמור.  ח,יב לא-תאמרון קשר, לכול אשר-יאמר העם הזה קשר; ואת-מוראו לא-תיראו, ולא תעריצו.  ח,יג את-יהוה צבאות, אותו תקדישו; והוא מוראכם, והוא מעריצכם.  ח,יד והיה, למקדש; ולאבן נגף ולצור מכשול לשני בתי ישראל, לפח ולמוקש--ליושב, ירושלים.  ח,טו וכשלו בם, רבים; ונפלו ונשברו, ונוקשו ונלכדו.  

ח,טז צור, תעודה; חתום תורה, בלימודיי.  ח,יז וחיכיתי, ליהוה, המסתיר פניו, מבית יעקוב; וקיוויתי-לו.  ח,יח הנה אנוכי, והילדים אשר נתן-לי יהוה, לאותות ולמופתים, בישראל--מעם יהוה צבאות, השוכן בהר ציון.  

ח,יט וכי-יאמרו אליכם, דרשו אל-האובות ואל-היידעונים, המצפצפים, והמהגים:  הלוא-עם אל-אלוהיו ידרוש, בעד החיים אל-המתים.  ח,כ לתורה, ולתעודה; אם-לא יאמרו כדבר הזה, אשר אין-לו שחר.  ח,כא ועבר בה, נקשה ורעב; והיה כי-ירעב והתקצף, וקילל במלכו ובאלוהיו--ופנה למעלה.  ח,כב ואל-ארץ, יביט; והנה צרה וחשיכה מעוף צוקה, ואפילה מנודח.  ח,כג כי לא מועף, לאשר מוצק לה, כעת הראשון הקל ארצה זבולון וארצה נפתלי, והאחרון הכביד--דרך הים עבר הירדן, גליל הגויים.  ט,א העם ההולכים בחושך, ראו אור גדול:  יושבי בארץ צלמוות, אור נגה עליהם.  ט,ב הרבית הגוי, לו הגדלת השמחה; שמחו לפניך כשמחת בקציר, כאשר יגילו בחלקם שלל.  ט,ג כי את-עול סובולו, ואת מטה שכמו, שבט, הנוגש בו--החיתות, כיום מדיין.  ט,ד כי כל-סאון סואן ברעש, ושמלה מגוללה בדמים; והייתה לשריפה, מאכולת אש.  ט,ה כי-ילד יולד-לנו, בן ניתן-לנו, ותהי המשרה, על-שכמו; ויקרא שמו פלא יועץ, אל גיבור, אבי-עד, שר-שלום.  ט,ו למרבה המשרה ולשלום אין-קץ, על-כיסא דויד ועל-ממלכתו, להכין אותה ולסעדה, במשפט ובצדקה; מעתה, ועד-עולם, קנאת יהוה צבאות, תעשה-זאת.  

ט,ז דבר שלח אדוניי, ביעקוב; ונפל, בישראל.  ט,ח וידעו העם כולו, אפריים ויושב שומרון, בגאווה ובגודל לבב, לאמור.  ט,ט לבינים נפלו, וגזית נבנה; שקמים גודעו, וארזים נחליף.  ט,י וישגב יהוה את-צרי רצין, עליו; ואת-אויביו, יסכסך.  ט,יא ארם מקדם, ופלשתים מאחור, ויאכלו את-ישראל, בכל-פה; בכל-זאת לא-שב אפו, ועוד ידו נטויה.  ט,יב והעם לא-שב, עד-המכהו; ואת-יהוה צבאות, לא דרשו.  

ט,יג ויכרת יהוה מישראל, ראש וזנב כיפה ואגמון--יום אחד.  ט,יד זקן ונשוא-פנים, הוא הראש; ונביא מורה-שקר, הוא הזנב.  ט,טו ויהיו מאשרי העם-הזה, מתעים; ומאושריו, מבולעים.  ט,טז על-כן על-בחוריו לא-ישמח אדוניי, ואת-יתומיו ואת-אלמנותיו לא ירחם--כי כולו חנף ומרע, וכל-פה דובר נבלה; בכל-זאת לא-שב אפו, ועוד ידו נטויה.  ט,יז כי-בערה כאש רשעה, שמיר ושית תאכל; ותיצת בסבכי היער, ויתאבכו גאות עשן.  ט,יח בעברת יהוה צבאות, נעתם ארץ; ויהי העם כמאכולת אש, איש אל-אחיו לא יחמולו.  ט,יט ויגזור על-ימין ורעב, ויאכל על-שמאל ולא שבעו:  איש בשר-זרועו, יאכלו.  ט,כ מנשה את-אפריים, ואפריים את-מנשה--יחדיו המה, על-יהודה; בכל-זאת לא-שב אפו, ועוד ידו נטויה.  

י,א הוי החוקקים, חקקי-אוון; ומכתבים עמל, כיתבו.  י,ב להטות מדין, דלים, ולגזול, משפט עניי עמי--להיות אלמנות שללם, ואת-יתומים יבוזו.  י,ג ומה-תעשו ליום פקודה, ולשואה ממרחק תבוא:  על-מי תנוסו לעזרה, ואנה תעזבו כבודכם.  י,ד בלתי כרע תחת אסיר, ותחת הרוגים ייפולו; בכל-זאת לא-שב אפו, ועוד ידו נטויה.  

י,ה הוי אשור, שבט אפי; ומטה-הוא בידם, זעמי.  י,ו בגוי חנף אשלחנו, ועל-עם עברתי אצוונו--לשלול שלל ולבוז בז, ולשומו מרמס כחומר חוצות.  י,ז והוא לא-כן ידמה, ולבבו לא-כן יחשוב:  כי להשמיד בלבבו, ולהכרית גויים לא מעט.  י,ח כי, יאמר:  הלוא שריי יחדיו, מלכים.  י,ט הלוא ככרכמיש, כלנו:  אם-לא כארפד חמת, אם-לא כדמשק שומרון.  י,י כאשר מצאה ידי, לממלכות האליל; ופסיליהם, מירושלים ומשומרון.  י,יא הלוא, כאשר עשיתי לשומרון--ולאליליה:  כן אעשה לירושלים, ולעצביה.  

י,יב והיה, כי-יבצע אדוניי את-כל-מעשהו, בהר ציון, ובירושלים--אפקוד, על-פרי-גודל לבב מלך-אשור, ועל-תפארת, רום עיניו.  י,יג כי אמר, בכוח ידי עשיתי, ובחכמתי, כי נבונותי; ואסיר גבולות עמים, ועתודותיהם שושתי, ואוריד כאביר, יושבים.  י,יד ותמצא כקן ידי, לחיל העמים, וכאסוף ביצים עזובות, כל-הארץ אני אספתי; ולא היה נודד כנף, ופוצה פה ומצפצף.  י,טו היתפאר, הגרזן, על, החוצב בו:  אם-יתגדל המשור, על-מניפו, כהניף שבט ואת-מרימיו, כהרים מטה לא-עץ.  

י,טז לכן ישלח האדון יהוה צבאות, במשמניו--רזון; ותחת כבודו ייקד יקוד, כיקוד אש.  י,יז והיה אור-ישראל לאש, וקדושו ללהבה; ובערה, ואכלה שיתו ושמירו--ביום אחד.  י,יח וכבוד יערו וכרמילו, מנפש ועד-בשר יכלה; והיה, כמסוס נוסס.  י,יט ושאר עץ יערו, מספר יהיו; ונער, יכתבם.  

י,כ והיה ביום ההוא, לא-יוסיף עוד שאר ישראל ופליטת בית-יעקוב, להישען, על-מכהו; ונשען, על-יהוה קדוש ישראל--באמת.  י,כא שאר ישוב, שאר יעקוב--אל-אל, גיבור.  י,כב כי אם-יהיה עמך ישראל, כחול הים--שאר, ישוב בו; כיליון חרוץ, שוטף צדקה.  י,כג כי כלה, ונחרצה--אדוניי יהוה צבאות, עושה בקרב כל-הארץ.  

י,כד לכן, כה-אמר אדוניי יהוה צבאות, אל-תירא עמי יושב ציון, מאשור; בשבט יכך, ומטהו יישא-עליך בדרך מצריים.  י,כה כי-עוד, מעט מזער, וכלה זעם, ואפי על-תבליתם.  י,כו ועורר עליו יהוה צבאות, שוט, כמכת מדיין, בצור עורב; ומטהו, על-הים, ונשאו, בדרך מצריים.  י,כז והיה ביום ההוא, יסור סובולו מעל שכמך, ועולו, מעל צווארך; וחובל עול, מפני-שמן.  י,כח בא על-עיית, עבר במגרון; למכמש, יפקיד כליו.  י,כט עברו, מעברה, גבע, מלון לנו; חרדה, הרמה--גבעת שאול, נסה.  י,ל צהלי קולך, בת-גלים; הקשיבי לישה, ענייה ענתות.  י,לא נדדה, מדמנה; יושבי הגבים, העיזו.  י,לב עוד היום, בנוב לעמוד; ינופף ידו הר בת-ציון, גבעת ירושלים.  

י,לג הנה האדון יהוה צבאות, מסעף פורה במערצה; ורמי הקומה גדועים, והגבוהים ישפלו.  י,לד וניקף סבכי היער, בברזל; והלבנון, באדיר ייפול.  

יא,א ויצא חוטר, מגזע ישי; ונצר, משורשיו יפרה.  יא,ב ונחה עליו, רוח יהוה--רוח חכמה ובינה, רוח עצה וגבורה, רוח דעת, ויראת יהוה.  יא,ג והריחו, ביראת יהוה; ולא-למראה עיניו ישפוט, ולא-למשמע אוזניו יוכיח.  יא,ד ושפט בצדק דלים, והוכיח במישור לענווי-ארץ; והכה-ארץ בשבט פיו, וברוח שפתיו ימית רשע.  יא,ה והיה צדק, איזור מותניו; והאמונה, איזור חלציו.  יא,ו וגר זאב עם-כבש, ונמר עם-גדי ירבץ; ועגל וכפיר ומריא יחדיו, ונער קטון נוהג בם.  יא,ז ופרה ודוב תרעינה, יחדיו ירבצו ילדיהן; ואריה, כבקר יאכל-תבן.  יא,ח ושיעשע יונק, על-חור פתן; ועל מאורת צפעוני, גמול ידו הדה.  יא,ט לא-ירעו ולא-ישחיתו, בכל-הר קודשי:  כי-מלאה הארץ, דעה את-יהוה, כמים, לים מכסים.  

יא,י והיה, ביום ההוא, שורש ישי אשר עומד לנס עמים, אליו גויים ידרושו; והייתה מנוחתו, כבוד.  

יא,יא והיה ביום ההוא, יוסיף אדוניי שנית ידו, לקנות, את-שאר עמו--אשר יישאר מאשור וממצריים ומפתרוס ומכוש, ומעילם ומשנער ומחמת, ומאיי, הים.  יא,יב ונשא נס לגויים, ואסף נדחי ישראל; ונפוצות יהודה יקבץ, מארבע כנפות הארץ.  יא,יג וסרה קנאת אפריים, וצוררי יהודה ייכרתו:  אפריים לא-יקנא את-יהודה, ויהודה לא-יצור את-אפריים.  יא,יד ועפו בכתף פלשתים ימה, יחדיו יבוזו את-בני-קדם; אדום ומואב משלוח ידם, ובני עמון משמעתם.  יא,טו והחרים יהוה, את לשון ים-מצריים, והניף ידו על-הנהר, בעים רוחו; והכהו לשבעה נחלים, והדריך בנעלים.  יא,טז והייתה מסילה--לשאר עמו, אשר יישאר מאשור:  כאשר הייתה לישראל, ביום עלותו מארץ מצריים.  יב,א ואמרת, ביום ההוא, אודך יהוה, כי אנפת בי; ישוב אפך, ותנחמני.  יב,ב הנה אל ישועתי אבטח, ולא אפחד:  כי-עוזי וזמרת יה יהוה, ויהי-לי לישועה.  יב,ג ושאבתם-מים, בששון, ממעייני, הישועה.  יב,ד ואמרתם ביום ההוא, הודו ליהוה קראו בשמו, הודיעו בעמים, עלילותיו; הזכירו, כי נשגב שמו.  יב,ה זמרו יהוה, כי גאות עשה; מודעת זאת, בכל-הארץ.  יב,ו צהלי ורוני, יושבת ציון:  כי-גדול בקרבך, קדוש ישראל.  

יג,א משא, בבל--אשר חזה, ישעיהו בן-אמוץ.  יג,ב על הר-נשפה שאו-נס, הרימו קול להם; הניפו יד, ויבואו פתחי נדיבים.  יג,ג אני ציוויתי, למקודשיי; גם קראתי גיבוריי לאפי, עליזי גאוותי.  יג,ד קול המון בהרים, דמות עם-רב; קול שאון ממלכות גויים, נאספים--יהוה צבאות, מפקד צבא מלחמה.  יג,ה באים מארץ מרחק, מקצה השמיים; יהוה וכלי זעמו, לחבל כל-הארץ.  

יג,ו הילילו, כי קרוב יום יהוה; כשוד, משדיי יבוא.  יג,ז על-כן, כל-ידיים תרפינה; וכל-לבב אנוש, יימס.  יג,ח ונבהלו--צירים וחבלים יאחזון, כיולדה יחילון; איש אל-ריעהו יתמהו, פני להבים פניהם.  יג,ט הנה יום-יהוה בא, אכזרי ועברה וחרון אף--לשום הארץ לשמה, וחטאיה ישמיד ממנה.  יג,י כי-כוכבי השמיים וכסיליהם, לא יהלו אורם; חשך השמש בצאתו, וירח לא-יגיה אורו.  יג,יא ופקדתי על-תבל רעה, ועל-רשעים עוונם; והשבתי גאון זדים, וגאוות עריצים אשפיל.  יג,יב אוקיר אנוש, מפז; ואדם, מכתם אופיר.  יג,יג על-כן שמיים ארגיז, ותרעש הארץ ממקומה--בעברת יהוה צבאות, וביום חרון אפו.  יג,יד והיה כצבי מודח, וכצאן ואין מקבץ:  איש אל-עמו יפנו, ואיש אל-ארצו ינוסו.  יג,טו כל-הנמצא, יידקר; וכל-הנספה, ייפול בחרב.  יג,טז ועולליהם ירוטשו, לעיניהם; יישסו, בתיהם, ונשיהם, תישכבנה.  יג,יז הנני מעיר עליהם, את-מדיי, אשר-כסף לא יחשובו, וזהב לא יחפצו-בו.  יג,יח וקשתות, נערים תרטשנה:  ופרי-בטן לא ירחמו, על-בנים לא-תחוס עינם.  יג,יט והייתה בבל צבי ממלכות, תפארת גאון כשדים, כמהפכת אלוהים, את-סדום ואת-עמורה.  יג,כ לא-תשב לנצח, ולא תשכון עד-דור ודור; ולא-יהל שם ערבי, ורועים לא-ירביצו שם.  יג,כא ורבצו-שם ציים, ומלאו בתיהם אוחים; ושכנו שם בנות יענה, ושעירים ירקדו-שם.  יג,כב וענה איים באלמנותיו, ותנים בהיכלי עונג; וקרוב לבוא עיתה, וימיה לא יימשכו.  יד,א כי ירחם יהוה את-יעקוב, ובחר עוד בישראל, והניחם, על-אדמתם; ונלווה הגר עליהם, ונספחו על-בית יעקוב.  יד,ב ולקחום עמים, והביאום אל-מקומם, והתנחלום בית-ישראל על אדמת יהוה, לעבדים ולשפחות; והיו שובים לשוביהם, ורדו בנוגשיהם.  

יד,ג והיה, ביום הניח יהוה לך, מעוצבך, ומרוגזך--ומן-העבודה הקשה, אשר עובד-בך.  יד,ד ונשאת המשל הזה, על-מלך בבל--ואמרת:  איך שבת נוגש, שבתה מדהבה.  יד,ה שבר יהוה, מטה רשעים--שבט, מושלים.  יד,ו מכה עמים בעברה, מכת בלתי סרה; רודה באף גויים, מורדף בלי חשך.  יד,ז נחה שקטה, כל-הארץ; פצחו, רינה.  יד,ח גם-ברושים שמחו לך, ארזי לבנון; מאז שכבת, לא-יעלה הכורת עלינו.  יד,ט שאול, מתחת רגזה לך--לקראת בואך; עורר לך רפאים, כל-עתודי ארץ--הקים מכיסאותם, כול מלכי גויים.  יד,י כולם יענו, ויאמרו אליך:  גם-אתה חולית כמונו, אלינו נמשלת.  יד,יא הורד שאול גאונך, המיית נבליך; תחתיך יוצע רימה, ומכסיך תולעה.  יד,יב איך נפלת משמיים, היליל בן-שחר; נגדעת לארץ, חולש על-גויים.  יד,יג ואתה אמרת בלבבך, השמיים אעלה--ממעל לכוכבי-אל, ארים כיסאי; ואשב בהר-מועד, בירכתי צפון.  יד,יד אעלה, על-במותי עב; אידמה, לעליון.  יד,טו אך אל-שאול תורד, אל-ירכתי-בור.  יד,טז רואיך אליך ישגיחו, אליך יתבוננו:  הזה האיש מרגיז הארץ, מרעיש ממלכות.  יד,יז שם תבל כמדבר, ועריו הרס; אסיריו, לא-פתח ביתה.  יד,יח כל-מלכי גויים, כולם--שכבו בכבוד, איש בביתו.  יד,יט ואתה הושלכת מקברך, כנצר נתעב--לבוש הרוגים, מטועני חרב; יורדי אל-אבני-בור, כפגר מובס.  יד,כ לא-תיחד איתם בקבורה, כי-ארצך שיחת עמך הרגת; לא-ייקרא לעולם, זרע מרעים.  יד,כא הכינו לבניו מטבח, בעוון אבותם; בל-יקומו וירשו ארץ, ומלאו פני-תבל ערים.  יד,כב וקמתי עליהם, נאום יהוה צבאות; והכרתי לבבל שם ושאר, ונין ונכד--נאום-יהוה.  יד,כג ושמתיה למורש קיפוד, ואגמי-מים; וטיאטאתיה במטאטא השמד, נאום יהוה צבאות.  

יד,כד נשבע יהוה צבאות, לאמור:  אם-לא כאשר דימיתי, כן הייתה, וכאשר יעצתי, היא תקום.  יד,כה לשבור אשור בארצי, ועל-הריי אבוסנו; וסר מעליהם, עולו, וסובולו, מעל שכמו יסור.  יד,כו זאת העצה היעוצה, על-כל-הארץ; וזאת היד הנטויה, על-כל-הגויים.  יד,כז כי-יהוה צבאות יעץ, ומי יפר; וידו הנטויה, ומי ישיבנה.  

יד,כח בשנת-מות, המלך אחז, היה, המשא הזה.  יד,כט אל-תשמחי פלשת כולך, כי נשבר שבט מכך:  כי-משורש נחש ייצא צפע, ופרייו שרף מעופף.  יד,ל ורעו בכורי דלים, ואביונים לבטח ירבצו; והמתי ברעב שורשך, ושאריתך יהרוג.  יד,לא הילילי שער זעקי-עיר, נמוג פלשת כולך:  כי מצפון עשן בא, ואין בודד במועדיו.  יד,לב ומה-יענה, מלאכי-גוי:  כי יהוה ייסד ציון, ובה יחסו עניי עמו.  

טו,א משא, מואב:  כי בליל שודד ער מואב, נדמה--כי בליל שודד קיר-מואב, נדמה.  טו,ב עלה הבית ודיבון הבמות, לבכי:  על-נבו ועל מידבא, מואב ייליל--בכל-ראשיו קורחה, כל-זקן גרועה.  טו,ג בחוצותיו, חגרו שק:  על גגותיה וברחובותיה כולו ייליל, יורד בבכי.  טו,ד ותזעק חשבון ואלעלה, עד-יהץ נשמע קולם; על-כן, חלוצי מואב יריעו--נפשו, ירעה לו.  טו,ה ליבי, למואב יזעק, בריחיה, עד-צוער עגלת שלישייה:  כי מעלה הלוחית, בבכי יעלה-בו--כי דרך חורוניים, זעקת-שבר יעוערו.  טו,ו כי-מי נמרים, משמות יהיו:  כי-יבש חציר כלה דשא, ירק לא היה.  טו,ז על-כן, יתרה עשה; ופקודתם--על נחל הערבים, יישאום.  טו,ח כי-הקיפה הזעקה, את-גבול מואב, עד-אגליים יללתה, ובאר אילים יללתה.  טו,ט כי מי דימון מלאו דם, כי-אשית על-דימון נוספות--לפליטת מואב אריה, ולשארית אדמה.  טז,א שלחו-כר מושל-ארץ, מסלע מדברה, אל-הר, בת-ציון.  טז,ב והיה כעוף-נודד, קן משולח--תהיינה בנות מואב, מעברות לארנון.  טז,ג הביאי עצה עשו פלילה, שיתי כליל צילך בתוך צוהריים; סתרי, נידחים--נודד, אל-תגלי.  טז,ד יגורו בך נידחיי, מואב הוי-סתר למו מפני שודד:  כי-אפס המץ כלה שוד, תמו רומס מן-הארץ.  

טז,ה והוכן בחסד כיסא, וישב עליו באמת באוהל דויד; שופט ודורש משפט, ומהיר צדק.  טז,ו שמענו גאון-מואב, גא מאוד:  גאוותו וגאונו ועברתו, לא-כן בדיו.  טז,ז לכן, ייליל מואב למואב--כולו ייליל:  לאשישי קיר-חרשת תהגו, אך-נכאים.  טז,ח כי שדמות חשבון אומלל גפן שבמה, בעלי גויים הלמו שרוקיה--עד-יעזר נגעו, תעו מדבר; שלוחותיה, ניטשו עברו ים.  טז,ט על-כן אבכה בבכי יעזר, גפן שבמה, אריווך דמעתי, חשבון ואלעלה:  כי על-קיצך ועל-קצירך, הידד נפל.  טז,י ונאסף שמחה וגיל מן-הכרמל, ובכרמים לא-ירונן לא ירועע; יין, ביקבים לא-ידרוך הדורך--הידד השבתי.  טז,יא על-כן מעיי למואב, ככינור יהמו; וקרבי, לקיר חרש.  טז,יב והיה כי-נראה כי-נלאה מואב, על-הבמה; ובא אל-מקדשו להתפלל, ולא יוכל.  

טז,יג זה הדבר, אשר דיבר יהוה אל-מואב--מאז.  טז,יד ועתה, דיבר יהוה לאמור, בשלוש שנים כשני שכיר, ונקלה כבוד מואב בכול ההמון הרב; ושאר מעט מזער, לא כביר.  

יז,א משא, דמשק:  הנה דמשק מוסר מעיר, והייתה מעי מפלה.  יז,ב עזובות, ערי ערוער; לעדרים תהיינה, ורבצו ואין מחריד.  יז,ג ונשבת מבצר מאפריים, וממלכה מדמשק ושאר ארם; ככבוד בני-ישראל יהיו, נאום יהוה צבאות.  

יז,ד והיה ביום ההוא, יידל כבוד יעקוב; ומשמן בשרו, יירזה.  יז,ה והיה, כאסוף קציר קמה, וזרועו, שיבולים יקצור; והיה כמלקט שיבולים, בעמק רפאים.  יז,ו ונשאר-בו עוללות כנוקף זית, שניים שלושה גרגרים בראש אמיר; ארבעה חמישה, בסעיפיה פורייה--נאום-יהוה, אלוהי ישראל.  יז,ז ביום ההוא, ישעה האדם על-עושהו; ועיניו, אל-קדוש ישראל תראינה.  יז,ח ולא ישעה, אל-המזבחות מעשה ידיו; ואשר עשו אצבעותיו לא יראה, והאשרים והחמנים.  

יז,ט ביום ההוא יהיו ערי מעוזו, כעזובת החורש והאמיר, אשר עזבו, מפני בני ישראל; והייתה, שממה.  יז,י כי שכחת אלוהי ישעך, וצור מעוזך לא זכרת; על-כן, תיטעי נטעי נעמנים, וזמורת זר, תזרענו.  יז,יא ביום נטעך תשגשגי, ובבוקר זרעך תפריחי; נד קציר ביום נחלה, וכאב אנוש.  

יז,יב הוי, המון עמים רבים, כהמות ימים, יהמיון; ושאון לאומים, כשאון מים כבירים יישאון.  יז,יג לאומים, כשאון מים רבים יישאון, וגער בו, ונס ממרחק; ורודף, כמוץ הרים לפני-רוח, וכגלגל, לפני סופה.  יז,יד לעת ערב והנה בלהה, בטרם בוקר איננו; זה חלק שוסינו, וגורל לבוזזינו.  

יח,א הוי ארץ, צלצל כנפיים, אשר מעבר, לנהרי-כוש.  יח,ב השולח בים צירים, ובכלי-גומא על-פני-מים, לכו מלאכים קלים אל-גוי ממושך ומורט, אל-עם נורא מן-הוא והלאה--גוי קו-קו ומבוסה, אשר-בזאו נהרים ארצו.  יח,ג כל-יושבי תבל, ושוכני ארץ, כנשוא-נס הרים תראו, וכתקוע שופר תשמעו.  

יח,ד כי כה אמר יהוה אליי, אשקוטה ואביטה במכוני, כחום צח עלי-אור, כעב טל בחום קציר.  יח,ה כי-לפני קציר כתום-פרח, ובוסר גומל יהיה ניצה; וכרת הזלזלים במזמרות, ואת-הנטישות הסיר התז.  יח,ו ייעזבו יחדיו לעיט הרים, ולבהמת הארץ; וקץ עליו העיט, וכל-בהמת הארץ עליו תחרף.  

יח,ז בעת ההיא יובל-שי ליהוה צבאות, עם ממושך ומורט, ומעם נורא, מן-הוא והלאה; גוי קו-קו ומבוסה, אשר בזאו נהרים ארצו, אל-מקום שם-יהוה צבאות, הר-ציון.  

יט,א משא, מצריים:  הנה יהוה רוכב על-עב קל, ובא מצריים, ונעו אלילי מצריים מפניו, ולבב מצריים יימס בקרבו.  יט,ב וסיכסכתי מצריים במצריים, ונלחמו איש-באחיו ואיש בריעהו, עיר בעיר, ממלכה בממלכה.  יט,ג ונבקה רוח-מצריים בקרבו, ועצתו אבלע; ודרשו אל-האלילים ואל-האיטים, ואל-האובות ואל-היידעונים.  יט,ד וסיכרתי, את-מצריים, ביד, אדונים קשה; ומלך עז ימשול-בם, נאום האדון יהוה צבאות.  יט,ה ונישתו-מים, מהים; ונהר, יחרב ויבש.  יט,ו והאזניחו נהרות, דללו וחרבו יאורי מצור; קנה וסוף, קמלו.  יט,ז ערות על-יאור, על-פי יאור; וכול מזרע יאור, ייבש נידף ואיננו.  יט,ח ואנו, הדייגים, ואבלו, כל-משליכי ביאור חכה; ופורשי מכמורת על-פני-מים, אומללו.  יט,ט ובושו עובדי פשתים, שריקות; ואורגים, חוריי.  יט,י והיו שתותיה, מדוכאים; כל-עושי שכר, אגמי-נפש.  יט,יא אך-אווילים, שרי צוען, חכמי יועצי פרעה, עצה נבערה; איך תאמרו אל-פרעה, בן-חכמים אני בן-מלכי-קדם.  יט,יב אים איפוא חכמיך, ויגידו נא לך; ויידעו, מה-יעץ יהוה צבאות על-מצריים.  יט,יג נואלו שרי צוען, נישאו שרי נוף; התעו את-מצריים, פינת שבטיה.  יט,יד יהוה מסך בקרבה, רוח עיוועים; והתעו את-מצריים בכל-מעשהו, כהיתעות שיכור בקיאו.  יט,טו ולא-יהיה למצריים, מעשה, אשר יעשה ראש וזנב, כיפה ואגמון.  יט,טז ביום ההוא, יהיה מצריים כנשים; וחרד ופחד, מפני תנופת יד-יהוה צבאות, אשר-הוא, מניף עליו.  יט,יז והייתה אדמת יהודה למצריים, לחוגא, כול אשר יזכיר אותה אליו, יפחד--מפני, עצת יהוה צבאות, אשר-הוא, יועץ עליו.  

יט,יח ביום ההוא יהיו חמש ערים בארץ מצריים, מדברות שפת כנען, ונשבעות, ליהוה צבאות:  עיר ההרס, ייאמר לאחת.  

יט,יט ביום ההוא, יהיה מזבח ליהוה, בתוך, ארץ מצריים; ומצבה אצל-גבולה, ליהוה.  יט,כ והיה לאות ולעד ליהוה צבאות, בארץ מצריים:  כי-יצעקו אל-יהוה מפני לוחצים, וישלח להם מושיע ורב והצילם.  יט,כא ונודע יהוה למצריים, וידעו מצריים את-יהוה ביום ההוא; ועבדו זבח ומנחה, ונדרו-נדר ליהוה ושילמו.  יט,כב ונגף יהוה את-מצריים, נגוף ורפוא; ושבו, עד-יהוה, ונעתר להם, ורפאם.  

יט,כג ביום ההוא, תהיה מסילה ממצריים אשורה, ובא-אשור במצריים, ומצריים באשור; ועבדו מצריים, את-אשור.  

יט,כד ביום ההוא, יהיה ישראל שלישייה, למצריים, ולאשור:  ברכה, בקרב הארץ.  יט,כה אשר בירכו יהוה צבאות, לאמור:  ברוך עמי מצריים, ומעשה ידיי אשור, ונחלתי, ישראל.  

כ,א בשנת בוא תרתן, אשדודה, בשלוח אותו, סרגון מלך אשור; ויילחם באשדוד, וילכדה.  כ,ב בעת ההיא, דיבר יהוה ביד ישעיהו בן-אמוץ לאמור, לך ופיתחת השק מעל מותניך, ונעלך תחלוץ מעל רגלך; ויעש כן, הלוך ערום ויחף.  

כ,ג ויאמר יהוה, כאשר הלך עבדי ישעיהו ערום ויחף--שלוש שנים אות ומופת, על-מצריים ועל-כוש.  כ,ד כן ינהג מלך-אשור את-שבי מצריים ואת-גלות כוש, נערים וזקנים--ערום ויחף; וחשופיי שת, ערוות מצריים.  כ,ה וחתו, ובושו--מכוש, מבטם, ומן-מצריים, תפארתם.  כ,ו ואמר יושב האי הזה, ביום ההוא, הנה-כה מבטנו אשר-נסנו שם לעזרה, להינצל מפני מלך אשור; ואיך, נימלט אנחנו.  

כא,א משא, מדבר-ים:  כסופות בנגב, לחלוף, ממדבר בא, מארץ נוראה.  כא,ב חזות קשה, הוגד-לי:  הבוגד בוגד, והשודד שודד, עלי עילם צורי מדיי, כל-אנחתה השבתי.  כא,ג על-כן, מלאו מותניי חלחלה--צירים אחזוני, כצירי יולדה; נעוויתי משמוע, נבהלתי מראות.  כא,ד תעה לבבי, פלצות ביעתתני; את נשף חשקי, שם לי לחרדה.  כא,ה ערוך השולחן צפה הצפית, אכול שתה; קומו השרים, משחו מגן.  

כא,ו כי כה אמר אליי, אדוניי:  לך העמד המצפה, אשר יראה יגיד.  כא,ז וראה רכב, צמד פרשים--רכב חמור, רכב גמל; והקשיב קשב, רב-קשב.  כא,ח ויקרא, אריה--על-מצפה אדוניי, אנוכי עומד תמיד יומם, ועל-משמרתי, אנוכי ניצב כל-הלילות.  כא,ט והנה-זה בא רכב איש, צמד פרשים; ויען ויאמר, נפלה נפלה בבל, וכל-פסילי אלוהיה, שיבר לארץ.  כא,י מדושתי, ובן-גורני:  אשר שמעתי, מאת יהוה צבאות אלוהי ישראל--הגדתי לכם.  

כא,יא משא, דומה:  אליי, קורא משעיר, שומר מה-מלילה, שומר מה-מליל.  כא,יב אמר שומר, אתה בוקר וגם-לילה; אם-תבעיון בעיו, שובו איתיו.  

כא,יג משא, בערב:  ביער בערב תלינו, אורחות דדנים.  כא,יד לקראת צמא, היתיו מים; יושבי ארץ תימא, בלחמו קידמו נודד.  כא,טו כי-מפני חרבות, נדדו; מפני חרב נטושה, ומפני קשת דרוכה, ומפני, כובד מלחמה.  

כא,טז כי-כה אמר אדוניי, אליי:  בעוד שנה כשני שכיר, וכלה כל-כבוד קדר.  כא,יז ושאר מספר-קשת גיבורי בני-קדר, ימעטו:  כי יהוה אלוהי-ישראל, דיבר.  

כב,א משא, גיא חיזיון:  מה-לך איפוא, כי-עלית כולך לגגות.  כב,ב תשואות מלאה, עיר הומייה--קריה, עליזה; חללייך לא חללי-חרב, ולא מתי מלחמה.  כב,ג כל-קצינייך נדדו-יחד, מקשת אוסרו; כל-נמצאייך אוסרו יחדיו, מרחוק ברחו.  כב,ד על-כן אמרתי שעו מני, אמרר בבכי; אל-תאיצו לנחמני, על-שוד בת-עמי.  כב,ה כי יום מהומה ומבוסה ומבוכה, לאדוניי יהוה צבאות--בגיא חיזיון; מקרקר קיר, ושוע אל-ההר.  כב,ו ועילם נשא אשפה, ברכב אדם פרשים; וקיר ערה, מגן.  כב,ז ויהי מבחר-עמקייך, מלאו רכב; והפרשים, שות שתו השערה.  כב,ח ויגל, את מסך יהודה; ותבט ביום ההוא, אל-נשק בית היער.  כב,ט ואת בקיעי עיר-דויד ראיתם, כי-רבו; ותקבצו, את-מי הבריכה התחתונה.  כב,י ואת-בתי ירושלים, ספרתם; ותתצו, הבתים, לבצר, החומה.  כב,יא ומקוה עשיתם, בין החומותיים, למי, הבריכה הישנה; ולא הבטתם אל-עושיה, ויוצרה מרחוק לא ראיתם.  כב,יב ויקרא, אדוניי יהוה צבאות--ביום ההוא:  לבכי, ולמספד, ולקורחה, ולחגור שק.  כב,יג והנה ששון ושמחה, הרוג בקר ושחוט צאן, אכול בשר, ושתות יין; אכול ושתה, כי מחר נמות.  כב,יד ונגלה באוזניי, יהוה צבאות:  אם-יכופר העוון הזה לכם, עד-תמותון, אמר אדוניי יהוה, צבאות.  

כב,טו כה אמר אדוניי יהוה, צבאות:  לך-בוא אל-הסוכן הזה, על-שבנא אשר על-הבית.  כב,טז מה-לך פה ומי לך פה, כי-חצבת לך פה קבר; חוצבי מרום קברו, חוקקי בסלע משכן לו.  כב,יז הנה יהוה מטלטלך, טלטלה גבר; ועוטך, עטה.  כב,יח צנוף יצנופך, צנפה, כדור, אל-ארץ רחבת ידיים; שמה תמות, ושמה מרכבות כבודך--קלון, בית אדוניך.  כב,יט והדפתיך, ממצבך; וממעמדך, יהרסך.  כב,כ והיה, ביום ההוא; וקראתי לעבדי, לאליקים בן-חלקייהו.  כב,כא והלבשתיו כותונתך, ואבנטך אחזקנו, וממשלתך, אתן בידו; והיה לאב ליושב ירושלים, ולבית יהודה.  כב,כב ונתתי מפתח בית-דויד, על-שכמו; ופתח ואין סוגר, וסגר ואין פותח.  כב,כג ותקעתיו יתד, במקום נאמן; והיה לכיסא כבוד, לבית אביו.  כב,כד ותלו עליו כול כבוד בית-אביו, הצאצאים והצפיעות, כול, כלי הקטן--מכלי, האגנות, ועד, כל-כלי הנבלים.  כב,כה ביום ההוא, נאום יהוה צבאות, תמוש היתד, התקועה במקום נאמן; ונגדעה ונפלה, ונכרת המשא אשר-עליה--כי יהוה, דיבר.  

כג,א משא, צור:  הילילו אונייות תרשיש, כי-שודד מבית מבוא, מארץ כיתים, נגלה-למו.  כג,ב דומו, יושבי אי; סוחר צידון עובר ים, מילאוך.  כג,ג ובמים רבים זרע שיחור, קציר יאור תבואתה; ותהי, סחר גויים.  כג,ד בושי צידון--כי-אמר ים, מעוז הים לאמור:  לא-חלתי ולא-ילדתי, ולא גידלתי בחורים--רוממתי בתולות.  כג,ה כאשר-שמע, למצריים, יחילו, כשמע צור.  כג,ו עברו, תרשישה; הילילו, יושבי אי.  כג,ז הזאת לכם, עליזה; מימי-קדם קדמתה יובילוה רגליה, מרחוק לגור.  כג,ח מי יעץ זאת, על-צור המעטירה, אשר סוחריה שרים, כנעניה נכבדי-ארץ.  כג,ט יהוה צבאות, יעצה--לחלל גאון כל-צבי, להקל כל-נכבדי-ארץ.  כג,י עברי ארצך, כיאור; בת-תרשיש, אין מזח עוד.  כג,יא ידו נטה על-הים, הרגיז ממלכות; יהוה ציווה אל-כנען, לשמיד מעוזניה.  כג,יב ויאמר, לא-תוסיפי עוד לעלוז; המעושקה בתולת בת-צידון, כיתים קומי עבורי--גם-שם, לא-ינוח לך.  כג,יג הן ארץ כשדים, זה העם לא היה--אשור, יסדה לציים; הקימו בחוניו, עוררו ארמנותיה--שמה, למפלה.  כג,יד הילילו, אונייות תרשיש:  כי שודד, מעוזכן.  

כג,טו והיה, ביום ההוא, ונשכחת צור שבעים שנה, כימי מלך אחד; מקץ שבעים שנה, יהיה לצור, כשירת, הזונה.  כג,טז קחי כינור סובי עיר, זונה נשכחה; היטיבי נגן הרבי-שיר, למען תיזכרי.  כג,יז והיה מקץ שבעים שנה, יפקוד יהוה את-צור, ושבה, לאתננה; וזנתה את-כל-ממלכות הארץ, על-פני האדמה.  כג,יח והיה סחרה ואתננה, קודש ליהוה--לא ייאצר, ולא ייחסן:  כי ליושבים לפני יהוה, יהיה סחרה, לאכול לשובעה, ולמכסה עתיק.  

כד,א הנה יהוה בוקק הארץ, ובולקה; ועיווה פניה, והפיץ יושביה.  כד,ב והיה כעם, ככוהן, כעבד כאדוניו, כשפחה כגברתה; כקונה, כמוכר, כמלווה כלווה, כנושה כאשר נושה בו.  כד,ג היבוק תיבוק הארץ, והיבוז תיבוז:  כי יהוה, דיבר את-הדבר הזה.  כד,ד אבלה נבלה הארץ, אומללה נבלה תבל; אומללו, מרום עם-הארץ.  כד,ה והארץ חנפה, תחת יושביה:  כי-עברו תורות חלפו חוק, הפרו ברית עולם.  כד,ו על-כן, אלה אכלה ארץ, ויאשמו, יושבי בה; על-כן, חרו יושבי ארץ, ונשאר אנוש, מזער.  כד,ז אבל תירוש, אומללה-גפן; נאנחו, כל-שמחי-לב.  כד,ח שבת משוש תופים, חדל שאון עליזים; שבת, משוש כינור.  כד,ט בשיר, לא ישתו-יין; יימר שיכר, לשותיו.  כד,י נשברה, קרית-תוהו; סוגר כל-בית, מבוא.  כד,יא צווחה על-היין, בחוצות; ערבה, כל-שמחה, גלה, משוש הארץ.  כד,יב נשאר בעיר, שמה; ושאייה, יוכת-שער.  כד,יג כי כה יהיה בקרב הארץ, בתוך העמים, כנוקף זית, כעוללות אם-כלה בציר.  כד,יד המה ישאו קולם, ירונו; בגאון יהוה, צהלו מים.  כד,טו על-כן באורים, כבדו יהוה; באיי הים, שם יהוה אלוהי ישראל.  

כד,טז מכנף הארץ זמירות שמענו, צבי לצדיק, ואומר רזי-לי רזי-לי, אוי לי; בוגדים בגדו, ובגד בוגדים בגדו.  כד,יז פחד ופחת, ופח; עליך, יושב הארץ.  כד,יח והיה הנס מקול הפחד, ייפול אל-הפחת, והעולה מתוך הפחת, יילכד בפח:  כי-ארובות ממרום נפתחו, וירעשו מוסדי ארץ.  כד,יט רועה התרועעה, הארץ; פור התפוררה ארץ, מוט התמוטטה ארץ.  כד,כ נוע תנוע ארץ כשיכור, והתנודדה כמלונה; וכבד עליה פשעה, ונפלה ולא-תוסיף קום.  

כד,כא והיה ביום ההוא, יפקוד יהוה על-צבא המרום במרום; ועל-מלכי האדמה, על-האדמה.  כד,כב ואוספו אספה אסיר על-בור, וסוגרו על-מסגר; ומרוב ימים, ייפקדו.  כד,כג וחפרה הלבנה, ובושה החמה:  כי-מלך יהוה צבאות, בהר ציון ובירושלים, ונגד זקניו, כבוד.  

כה,א יהוה אלוהיי, אתה--ארוממך אודה שמך, כי עשית פלא:  עצות מרחוק, אמונה אומן.  כה,ב כי שמת מעיר לגל, קריה בצורה למפלה; ארמון זרים מעיר, לעולם לא ייבנה.  כה,ג על-כן, יכבדוך עם-עז; קרית גויים עריצים, ייראוך.  כה,ד כי-היית מעוז לדל מעוז לאביון, בצר-לו:  מחסה מזרם צל מחורב, כי רוח עריצים כזרם קיר.  כה,ה כחורב בציון, שאון זרים תכניע; חורב בצל עב, זמיר עריצים יענה.  

כה,ו ועשה יהוה צבאות לכל-העמים, בהר הזה, משתה שמנים, משתה שמרים:  שמנים, ממוחיים, שמרים, מזוקקים.  כה,ז ובילע בהר הזה, פני-הלוט הלוט על-כל-העמים; והמסכה הנסוכה, על-כל-הגויים.  כה,ח בילע המוות לנצח, ומחה אדוניי יהוה דמעה מעל כל-פנים; וחרפת עמו, יסיר מעל כל-הארץ--כי יהוה, דיבר.  

כה,ט ואמר ביום ההוא, הנה אלוהינו זה קיווינו לו ויושיענו; זה יהוה קיווינו לו, נגילה ונשמחה בישועתו.  כה,י כי-תנוח יד-יהוה, בהר הזה--ונדוש מואב תחתיו, כהידוש מתבן במו מדמנה.  כה,יא ופירש ידיו בקרבו, כאשר יפרש השוחה לשחות; והשפיל, גאוותו, עם, אורבות ידיו.  כה,יב ומבצר משגב חומותיך, השח השפיל הגיע לארץ--עד-עפר.  

כו,א ביום ההוא, יושר השיר-הזה בארץ יהודה; עיר עוז-לנו, ישועה ישית חומות וחיל.  כו,ב פתחו, שערים; ויבוא גוי-צדיק, שומר אמונים.  כו,ג יצר סמוך, תיצור שלום שלום:  כי בך, בטוח.  כו,ד בטחו ביהוה, עדי-עד:  כי ביה יהוה, צור עולמים.  כו,ה כי השח יושבי מרום, קריה נשגבה; ישפילנה ישפילה עד-ארץ, יגיענה עד-עפר.  כו,ו תרמסנה, רגל; רגלי עני, פעמי דלים.  כו,ז אורח לצדיק, מישרים:  ישר, מעגל צדיק תפלס.  כו,ח אף אורח משפטיך יהוה, קיווינוך--לשמך ולזכרך, תאוות-נפש.  כו,ט נפשי איוויתיך בלילה, אף-רוחי בקרבי אשחרך:  כי כאשר משפטיך, לארץ--צדק למדו, יושבי תבל.  כו,י יוחן רשע בל-למד צדק, בארץ נכוחות יעוול; ובל-יראה, גאות יהוה.  

כו,יא יהוה רמה ידך, בל-יחזיון:  יחזו ויבושו קנאת-עם, אף-אש צריך תאכלם.  

כו,יב יהוה, תשפות שלום לנו:  כי גם כל-מעשינו, פעלת לנו.  

כו,יג יהוה אלוהינו, בעלונו אדונים זולתך; לבד-בך, נזכיר שמך.  כו,יד מתים, בל-יחיו--רפאים, בל-יקומו; לכן פקדת ותשמידם, ותאבד כל-זכר למו.  כו,טו יספת לגוי יהוה, יספת לגוי נכבדת; ריחקת, כל-קצווי-ארץ.  

כו,טז יהוה, בצר פקדוך; צקון לחש, מוסרך למו.  כו,יז כמו הרה תקריב ללדת, תחיל תזעק בחבליה--כן היינו מפניך, יהוה.  כו,יח הרינו חלנו, כמו ילדנו רוח; ישועות בל-נעשה ארץ, ובל-ייפלו יושבי תבל.  כו,יט יחיו מתיך, נבילתי יקומון; הקיצו ורננו שוכני עפר, כי טל אורות טלך, וארץ, רפאים תפיל.  

כו,כ לך עמי בוא בחדריך, וסגור דלתך בעדך; חביא כמעט-רגע, עד-יעבור-זעם.  כו,כא כי-הנה יהוה יוצא ממקומו, לפקוד עוון יושב-הארץ עליו; וגילתה הארץ את-דמיה, ולא-תכסה עוד על-הרוגיה.  

כז,א ביום ההוא יפקוד יהוה בחרבו הקשה והגדולה והחזקה, על לוויתן נחש בריח, ועל לוויתן, נחש עקלתון; והרג את-התנין, אשר בים.  

כז,ב ביום, ההוא, כרם חמר, ענו-לה.  כז,ג אני יהוה נוצרה, לרגעים אשקנה:  פן יפקוד עליה, לילה ויום אצורנה.  כז,ד חמה, אין לי:  מי-ייתנני שמיר שית, במלחמה--אפשעה בה, אציתנה יחד.  כז,ה או יחזק במעוזי, יעשה שלום לי; שלום, יעשה-לי.  כז,ו הבאים ישרש יעקוב, יציץ ופרח ישראל; ומלאו פני-תבל, תנובה.  

כז,ז הכמכת מכהו, הכהו:  אם-כהרג הרוגיו, הורג.  כז,ח בסאסאה, בשלחה תריבנה; הגה ברוחו הקשה, ביום קדים.  כז,ט לכן, בזאת יכופר עוון-יעקוב, וזה, כל-פרי הסיר חטאתו:  בשומו כל-אבני מזבח, כאבני-גיר מנופצות, לא-יקומו אשרים, וחמנים.  כז,י כי עיר בצורה, בדד, נווה, משולח ונעזב כמדבר; שם ירעה עגל ושם ירבץ, וכילה סעיפיה.  כז,יא ביבוש קצירה, תישברנה, נשים, באות מאירות אותה:  כי לא עם-בינות, הוא--על-כן לא-ירחמנו עושהו, ויוצרו לא יחוננו.  

כז,יב והיה ביום ההוא, יחבוט יהוה משיבולת הנהר עד-נחל מצריים; ואתם תלוקטו לאחד אחד, בני ישראל.  

כז,יג והיה ביום ההוא, ייתקע בשופר גדול, ובאו האובדים בארץ אשור, והנידחים בארץ מצריים; והשתחוו ליהוה בהר הקודש, בירושלים.  

כח,א הוי, עטרת גאות שיכורי אפריים, וציץ נובל, צבי תפארתו--אשר על-ראש גיא-שמנים, הלומי יין.  כח,ב הנה חזק ואמיץ לאדוניי, כזרם ברד שער קטב; כזרם מים כבירים שוטפים, הניח לארץ--ביד.  כח,ג ברגליים, תירמסנה; עטרת גאות, שיכורי אפריים.  כח,ד והייתה ציצת נובל, צבי תפארתו, אשר על-ראש, גיא שמנים--כביכורה, בטרם קיץ, אשר יראה הרואה אותה, בעודה בכפו יבלענה.  

כח,ה ביום ההוא, יהיה יהוה צבאות, לעטרת צבי, ולצפירת תפארה--לשאר, עמו.  כח,ו ולרוח, משפט--ליושב, על-המשפט, ולגבורה, משיבי מלחמה שערה.  

כח,ז וגם-אלה ביין שגו, ובשיכר תעו:  כוהן ונביא שגו בשיכר נבלעו מן-היין, תעו מן-השיכר, שגו ברואה, פקו פלילייה.  כח,ח כי כל-שולחנות, מלאו קיא צואה, בלי, מקום.  

כח,ט את-מי יורה דעה, ואת-מי יבין שמועה--גמולי, מחלב, עתיקי, משדיים.  כח,י כי צו לצו צו לצו, קו לקו קו לקו--זעיר שם, זעיר שם.  כח,יא כי בלעגי שפה, ובלשון אחרת, ידבר, אל-העם הזה.  כח,יב אשר אמר אליהם, זאת המנוחה הניחו לעייף, וזאת, המרגעה; ולא אבו, שמוע.  כח,יג והיה להם דבר-יהוה, צו לצו צו לצו קו לקו קו לקו, זעיר שם, זעיר שם--למען ילכו וכשלו אחור, ונשברו, ונוקשו, ונלכדו.  

כח,יד לכן שמעו דבר-יהוה, אנשי לצון--מושלי העם הזה, אשר בירושלים.  כח,טו כי אמרתם, כרתנו ברית את-מוות, ועם-שאול, עשינו חוזה; שוט שוטף כי-יעבור לא יבואנו, כי שמנו כזב מחסנו ובשקר נסתרנו.  

כח,טז לכן, כה אמר אדוניי יהוה, הנני ייסד בציון, אבן; אבן בוחן פינת יקרת, מוסד מוסד--המאמין, לא יחיש.  כח,יז ושמתי משפט לקו, וצדקה למשקלת; ויעה ברד מחסה כזב, וסתר מים ישטופו.  

כח,יח וכופר בריתכם את-מוות, וחזותכם את-שאול לא תקום; שוט שוטף כי יעבור, והייתם לו למרמס.  כח,יט מדי עוברו ייקח אתכם, כי-בבוקר בבוקר יעבור ביום ובלילה; והיה רק-זוועה, הבין שמועה.  כח,כ כי-קצר המצע, מהשתרע; והמסכה צרה, כהתכנס.  כח,כא כי כהר-פרצים יקום יהוה, כעמק בגבעון ירגז--לעשות מעשהו, זר מעשהו, ולעבוד עבודתו, נוכרייה עבודתו.  כח,כב ועתה, אל-תתלוצצו, פן-יחזקו, מוסריכם:  כי-כלה ונחרצה שמעתי, מאת אדוניי יהוה צבאות--על-כל-הארץ.  

כח,כג האזינו ושמעו, קולי; הקשיבו ושמעו, אמרתי.  כח,כד הכול היום, יחרוש החורש לזרוע; יפתח וישדד, אדמתו.  כח,כה הלוא אם-שיווה פניה, והפיץ קצח וכמון יזרוק; ושם חיטה שורה ושעורה נסמן, וכוסמת גבולתו.  כח,כו וייסרו למשפט, אלוהיו יורנו.  כח,כז כי לא בחרוץ, יודש קצח, ואופן עגלה, על-כמון יוסב:  כי במטה ייחבט קצח, וכמון בשבט.  כח,כח לחם יודק, כי לא לנצח אדוש ידושנו; והמם גלגל עגלתו ופרשיו, לא ידוקנו.  כח,כט גם-זאת, מעם יהוה צבאות יצאה:  הפליא עצה, הגדיל תושייה.  

כט,א הוי אריאל אריאל, קרית חנה דויד; ספו שנה על-שנה, חגים ינקופו.  כט,ב והציקותי, לאריאל; והייתה תאנייה ואנייה, והייתה לי כאריאל.  כט,ג וחניתי כדור, עלייך; וצרתי עלייך מוצב, והקימותי עלייך מצורות.  כט,ד ושפלת מארץ תדברי, ומעפר תישח אמרתך; והיה כאוב מארץ, קולך, ומעפר, אמרתך תצפצף.  כט,ה והיה כאבק דק, המון זרייך; וכמוץ עובר המון עריצים, והיה לפתע פתאום.  כט,ו מעם יהוה צבאות תיפקד, ברעם וברעש וקול גדול; סופה, וסערה, ולהב, אש אוכלה.  כט,ז והיה, כחלום חזון לילה, המון כל-הגויים, הצובאים על-אריאל; וכל-צוביה, ומצודתה, והמציקים, לה.  כט,ח והיה כאשר יחלום הרעב והנה אוכל, והקיץ וריקה נפשו, וכאשר יחלום הצמא והנה שותה, והקיץ והנה עייף ונפשו שוקקה--כן יהיה, המון כל-הגויים, הצובאים, על-הר ציון.  

כט,ט התמהמהו ותמהו, השתעשעו ושועו; שכרו ולא-יין, נעו ולא שיכר.  כט,י כי-נסך עליכם יהוה רוח תרדמה, ויעצם את-עיניכם:  את-הנביאים ואת-ראשיכם החוזים, כיסה.  כט,יא ותהי לכם חזות הכול, כדברי הספר החתום, אשר-ייתנו אותו אל-יודע ספר לאמור, קרא נא-זה; ואמר לא אוכל, כי חתום הוא.  כט,יב וניתן הספר, על אשר לא-ידע ספר לאמור--קרא נא-זה; ואמר, לא ידעתי ספר.  

כט,יג ויאמר אדוניי, יען כי ניגש העם הזה, בפיו ובשפתיו כיבדוני, וליבו ריחק ממני--ותהי יראתם אותי, מצות אנשים מלומדה.  כט,יד לכן, הנני יוסף להפליא את-העם-הזה--הפלא ופלא; ואבדה חכמת חכמיו, ובינת נבוניו תסתתר.  

כט,טו הוי המעמיקים מיהוה, לסתיר עצה; והיה במחשך, מעשיהם, ויאמרו, מי רואנו ומי יודענו.  כט,טז הפככם--אם-כחומר היוצר, ייחשב:  כי-יאמר מעשה לעושהו לא עשני, ויצר אמר ליוצרו לא הבין.  כט,יז הלוא-עוד מעט מזער, ושב לבנון לכרמל; והכרמל, ליער ייחשב.  כט,יח ושמעו ביום-ההוא החירשים, דברי-ספר; ומאופל ומחושך, עיני עיוורים תראינה.  כט,יט ויספו ענווים ביהוה, שמחה; ואביוני אדם, בקדוש ישראל יגילו.  כט,כ כי-אפס עריץ, וכלה לץ; ונכרתו, כל-שוקדי אוון.  כט,כא מחטיאי אדם בדבר, ולמוכיח בשער יקושון; ויטו בתוהו, צדיק.  

כט,כב לכן, כה-אמר יהוה אל-בית יעקוב, אשר פדה, את-אברהם:  לא-עתה יבוש יעקוב, ולא עתה פניו יחוורו.  כט,כג כי בראותו ילדיו מעשה ידיי, בקרבו--יקדישו שמי; והקדישו את-קדוש יעקוב, ואת-אלוהי ישראל יעריצו.  כט,כד וידעו תועי-רוח, בינה; ורוגנים, ילמדו-לקח.  

ל,א הוי בנים סוררים, נאום-יהוה, לעשות עצה ולא מני, ולנסוך מסכה ולא רוחי--למען ספות חטאת, על-חטאת.  ל,ב ההולכים לרדת מצריים, ופי לא שאלו; לעוז במעוז פרעה, ולחסות בצל מצריים.  ל,ג והיה לכם מעוז פרעה, לבושת; והחסות בצל-מצריים, לכלימה.  ל,ד כי-היו בצוען, שריו; ומלאכיו, חנס יגיעו.  ל,ה כול הוביש, על-עם לא-יועילו למו:  לא לעזר ולא להועיל, כי לבושת וגם-לחרפה.  

ל,ו משא, בהמות נגב:  בארץ צרה וצוקה לביא וליש מהם, אפעה ושרף מעופף, ישאו על-כתף עיירים חיליהם ועל-דבשת גמלים אוצרותם, על-עם לא יועילו.  ל,ז ומצריים, הבל וריק יעזורו; לכן קראתי לזאת, רהב הם שבת.  ל,ח עתה, בוא כותבה על-לוח איתם--ועל-ספר חוקה; ותהי ליום אחרון, לעד עד-עולם.  ל,ט כי עם מרי הוא, בנים כחשים; בנים, לא-אבו שמוע תורת יהוה.  ל,י אשר אמרו לרואים, לא תראו, ולחוזים, לא תחזו-לנו נכוחות; דברו-לנו חלקות, חזו מהתלות.  ל,יא סורו, מני-דרך, הטו, מני-אורח; השביתו מפנינו, את-קדוש ישראל.  

ל,יב לכן, כה אמר קדוש ישראל, יען מואסכם, בדבר הזה; ותבטחו בעושק ונלוז, ותישענו עליו.  ל,יג לכן, יהיה לכם העוון הזה, כפרץ נופל, נבעה בחומה נשגבה--אשר-פתאום לפתע, יבוא שברה.  ל,יד ושברה כשבר נבל יוצרים, כתות--לא יחמול; ולא-יימצא במכיתתו, חרש, לחתות אש מיקוד, ולחשוף מים מגבא.  

ל,טו כי כה-אמר אדוניי יהוה קדוש ישראל, בשובה ונחת תיוושעון--בהשקט ובבטחה, תהיה גבורתכם; ולא, אביתם.  ל,טז ותאמרו לא-כי על-סוס ננוס, על-כן תנוסון; ועל-קל נרכב, על-כן ייקלו רודפיכם.  ל,יז אלף אחד, מפני גערת אחד--מפני גערת חמישה, תנוסו:  עד אם-נותרתם, כתורן על-ראש ההר, וכנס, על-הגבעה.  ל,יח ולכן יחכה יהוה, לחננכם, ולכן ירום, לרחמכם:  כי-אלוהי משפט יהוה, אשרי כל-חוכי לו.  

ל,יט כי-עם בציון יישב, בירושלים; בכה לא-תבכה, חנון יוחנך לקול זעקך--כשומעתו, ענך.  ל,כ ונתן לכם אדוניי לחם צר, ומים לחץ; ולא-ייכנף עוד מוריך, והיו עיניך רואות את-מוריך.  ל,כא ואוזניך תשמענה דבר, מאחריך לאמור:  זה הדרך לכו בו, כי תאמינו וכי תשמאילו.  ל,כב וטימאתם, את-ציפוי פסילי כספך, ואת-אפודת, מסכת זהבך; תזרם כמו דווה, צא תאמר לו.  ל,כג ונתן מטר זרעך אשר-תזרע את-האדמה, ולחם תבואת האדמה, והיה דשן, ושמן; ירעה מקניך ביום ההוא, כר נרחב.  ל,כד והאלפים והעיירים, עובדי האדמה, בליל חמיץ, יאכלו--אשר-זורה ברחת, ובמזרה.  ל,כה והיה על-כל-הר גבוה, ועל כל-גבעה נישאה, פלגים, יבלי-מים--ביום הרג רב, בנפול מגדלים.  ל,כו והיה אור-הלבנה, כאור החמה, ואור החמה יהיה שבעתיים, כאור שבעת הימים--ביום, חבוש יהוה את-שבר עמו, ומחץ מכתו, ירפא.  

ל,כז הנה שם-יהוה, בא ממרחק, בוער אפו, וכובד משאה; שפתיו מלאו זעם, ולשונו כאש אוכלת.  ל,כח ורוחו כנחל שוטף, עד-צוואר יחצה, להנפה גויים, בנפת שוא; ורסן מתעה, על לחיי עמים.  ל,כט השיר יהיה לכם, כליל התקדש-חג; ושמחת לבב, כהולך בחליל, לבוא בהר-יהוה, אל-צור ישראל.  ל,ל והשמיע יהוה את-הוד קולו, ונחת זרועו יראה, בזעף אף, ולהב אש אוכלה; נפץ וזרם, ואבן ברד.  ל,לא כי-מקול יהוה, ייחת אשור; בשבט, יכה.  ל,לב והיה, כול מעבר מטה מוסדה, אשר יניח יהוה עליו, בתופים ובכינורות; ובמלחמות תנופה, נלחם-בם.  ל,לג כי-ערוך מאתמול תופתה, גם-היא למלך הוכן העמיק הרחיב; מדורתה, אש ועצים הרבה--נשמת יהוה כנחל גופרית, בוערה בה.  

לא,א הוי היורדים מצריים לעזרה, על-סוסים יישענו; ויבטחו על-רכב כי רב, ועל פרשים כי-עצמו מאוד--ולא שעו על-קדוש ישראל, ואת-יהוה לא דרשו.  לא,ב וגם-הוא חכם ויבא רע, ואת-דבריו לא הסיר; וקם על-בית מרעים, ועל-עזרת פועלי אוון.  לא,ג ומצריים אדם ולא-אל, וסוסיהם בשר ולא-רוח; ויהוה יטה ידו, וכשל עוזר ונפל עזור--ויחדיו, כולם יכליון.  

לא,ד כי כה אמר-יהוה אליי כאשר יהגה האריה והכפיר על-טרפו, אשר ייקרא עליו מלוא רועים, מקולם לא ייחת, ומהמונם לא יענה; כן, יירד יהוה צבאות, לצבוא על-הר-ציון, ועל-גבעתה.  לא,ה כציפורים עפות--כן יגן יהוה צבאות, על-ירושלים; גנון והציל, פסוח והמליט.  לא,ו שובו, לאשר העמיקו סרה--בני ישראל.  לא,ז כי, ביום ההוא, ימאסון איש אלילי כספו, ואלילי זהבו--אשר עשו לכם ידיכם, חטא.  לא,ח ונפל אשור בחרב לא-איש, וחרב לא-אדם תאכלנו; ונס לו מפני-חרב, ובחוריו למס יהיו.  לא,ט וסלעו ממגור יעבור, וחתו מנס שריו:  נאום-יהוה, אשר-אור לו בציון, ותנור לו, בירושלים.  

לב,א הן לצדק, ימלוך-מלך; ולשרים, למשפט ישורו.  לב,ב והיה-איש כמחבא-רוח, וסתר זרם, כפלגי-מים בציון, כצל סלע-כבד בארץ עייפה.  לב,ג ולא תשעינה, עיני רואים; ואוזני שומעים, תקשבנה.  לב,ד ולבב נמהרים, יבין לדעת; ולשון עילגים, תמהר לדבר צחות.  לב,ה לא-ייקרא עוד לנבל, נדיב; ולכיליי, לא ייאמר שוע.  לב,ו כי נבל נבלה ידבר, וליבו יעשה-אוון--לעשות חונף, ולדבר אל-יהוה תועה, להריק נפש רעב, ומשקה צמא יחסיר.  לב,ז וכליי, כליו רעים; הוא, זימות יעץ, לחבל עניים באמרי-שקר, ובדבר אביון משפט.  לב,ח ונדיב, נדיבות יעץ; והוא, על-נדיבות יקום.  

לב,ט נשים, שאננות--קומנה, שמענה קולי; בנות, בוטחות--האזנה, אמרתי.  לב,י ימים, על-שנה, תרגזנה, בוטחות:  כי כלה בציר, אוסף בלי יבוא.  לב,יא חרדו, שאננות, רגזה, בוטחות; פשוטה ועורה, וחגורה על-חלצים.  לב,יב על-שדיים, סופדים; על-שדי-חמד, על-גפן פורייה.  לב,יג על אדמת עמי, קוץ שמיר תעלה:  כי על-כל-בתי משוש, קריה עליזה.  לב,יד כי-ארמון נוטש, המון עיר עוזב; עופל ובחן היה בעד מערות, עד-עולם--משוש פראים, מרעה עדרים.  לב,טו עד-ייערה עלינו רוח, ממרום; והיה מדבר לכרמל, והכרמל ליער ייחשב.  לב,טז ושכן במדבר, משפט; וצדקה, בכרמל תשב.  לב,יז והיה מעשה הצדקה, שלום; ועבודת, הצדקה--השקט ובטח, עד-עולם.  לב,יח וישב עמי, בנווה שלום; ובמשכנות, מבטחים, ובמנוחות, שאננות.  לב,יט וברד, ברדת היער; ובשפלה, תשפל העיר.  לב,כ אשריכם, זורעי על-כל-מים; משלחי רגל-השור, והחמור.  

לג,א הוי שודד, ואתה לא שדוד, ובוגד, ולא-בגדו בו; כהתימך שודד תושד, כנלותך לבגוד יבגדו-בך.  

לג,ב יהוה חוננו, לך קיווינו; היה זרועם לבקרים, אף-ישועתנו בעת צרה.  לג,ג מקול המון, נדדו עמים; מרוממותך, נפצו גויים.  לג,ד ואוסף שללכם, אוסף החסיל--כמשק גבים, שוקק בו.  לג,ה נשגב יהוה, כי שוכן מרום; מילא ציון, משפט וצדקה.  לג,ו והיה אמונת עיתיך, חוסן ישועות חכמת ודעת; יראת יהוה, היא אוצרו.  

לג,ז הן, אראלם, צעקו, חוצה; מלאכי שלום, מר יבכיון.  לג,ח נשמו מסילות, שבת עובר אורח; הפר ברית מאס ערים, לא חשב אנוש.  לג,ט אבל אומללה ארץ, החפיר לבנון קמל; היה השרון כערבה, ונוער בשן וכרמל.  

לג,י עתה אקום, יאמר יהוה; עתה, אירומם--עתה, אינשא.  לג,יא תהרו חשש, תלדו קש; רוחכם, אש תאכלכם.  לג,יב והיו עמים, משרפות שיד; קוצים כסוחים, באש ייצתו.  

לג,יג שמעו רחוקים, אשר עשיתי; ודעו קרובים, גבורתי.  לג,יד פחדו בציון חטאים, אחזה רעדה חנפים; מי יגור לנו, אש אוכלה--מי-יגור לנו, מוקדי עולם.  לג,טו הולך צדקות, ודובר מישרים; מואס בבצע מעשקות, נוער כפיו מתמוך בשוחד, אוטם אוזנו משמוע דמים, ועוצם עיניו מראות ברע.  לג,טז הוא מרומים ישכון, מצדות סלעים משגבו; לחמו ניתן, מימיו נאמנים.  לג,יז מלך ביופייו, תחזינה עיניך; תראינה, ארץ מרחקים.  לג,יח ליבך, יהגה אימה; איה סופר איה שוקל, איה סופר את-המגדלים.  לג,יט את-עם נועז, לא תראה:  עם עמקי שפה משמוע, נלעג לשון אין בינה.  לג,כ חזה ציון, קרית מועדנו; עיניך תראינה ירושלים נווה שאנן, אוהל בל-יצען בל-ייסע יתדותיו לנצח, וכל-חבליו, בל-יינתקו.  לג,כא כי אם-שם אדיר יהוה, לנו, מקום-נהרים יאורים, רחבי ידיים; בל-תלך בו אוני-שיט, וצי אדיר לא יעברנו.  לג,כב כי יהוה שופטנו, יהוה מחוקקנו; יהוה מלכנו, הוא יושיענו.  לג,כג ניטשו, חבלייך; בל-יחזקו כן-תורנם, בל-פרשו נס, אז חולק עד-שלל מרבה, פיסחים בזזו בז.  לג,כד ובל-יאמר שכן, חליתי; העם היושב בה, נשוא עוון.  

לד,א קרבו גויים לשמוע, ולאומים הקשיבו; תשמע הארץ ומלואה, תבל וכל-צאצאיה.  לד,ב כי קצף ליהוה על-כל-הגויים, וחמה על-כל-צבאם; החרימם, נתנם לטבח.  לד,ג וחלליהם יושלכו, ופגריהם יעלה בואשם; ונמסו הרים, מדמם.  לד,ד ונמקו כל-צבא השמיים, ונגולו כספר השמיים; וכל-צבאם ייבול--כנבול עלה מגפן, וכנובלת מתאנה.  לד,ה כי-ריוותה בשמיים, חרבי; הנה על-אדום תרד, ועל-עם חרמי למשפט.  לד,ו חרב ליהוה מלאה דם, הודשנה מחלב, מדם כרים ועתודים, מחלב כליות אילים:  כי זבח ליהוה בבוצרה, וטבח גדול בארץ אדום.  לד,ז וירדו ראמים עימם, ופרים עם-אבירים; וריוותה ארצם מדם, ועפרם מחלב ידושן.  לד,ח כי יום נקם, ליהוה--שנת שילומים, לריב ציון.  לד,ט ונהפכו נחליה לזפת, ועפרה לגופרית; והייתה ארצה, לזפת בוערה.  לד,י לילה ויומם לא תכבה, לעולם יעלה עשנה; מדור לדור, תחרב--לנצח נצחים, אין עובר בה.  לד,יא וירשוה קאת וקיפוד, וינשוף ועורב ישכנו-בה; ונטה עליה קו-תוהו, ואבני-בוהו.  לד,יב חוריה ואין-שם, מלוכה יקראו; וכל-שריה, יהיו אפס.  לד,יג ועלתה ארמנותיה סירים, קימוש וחוח במבצריה; והייתה נווה תנים, חציר לבנות יענה.  לד,יד ופגשו ציים את-איים, ושעיר על-ריעהו יקרא; אך-שם הרגיעה לילית, ומצאה לה מנוח.  לד,טו שמה קיננה קיפוז ותמלט, ובקעה ודגרה בצילה; אך-שם נקבצו דיות, אישה רעותה.  לד,טז דרשו מעל-ספר יהוה, וקראו--אחת מהנה לא נעדרה, אישה רעותה לא פקדו:  כי-פי הוא ציווה, ורוחו הוא קיבצן.  לד,יז והוא-הפיל להן גורל, וידו חילקתה להם בקו; עד-עולם, יירשוה--לדור ודור, ישכנו-בה.  

לה,א ישושום מדבר, וצייה; ותגל ערבה ותפרח, כחבצלת.  לה,ב פרוח תפרח ותגל, אף גילת ורנן--כבוד הלבנון ניתן-לה, הדר הכרמל והשרון; המה יראו כבוד-יהוה, הדר אלוהינו.  

לה,ג חזקו, ידיים רפות; וברכיים כושלות, אמצו.  לה,ד אמרו, לנמהרי-לב, חזקו, אל-תיראו; הנה אלוהיכם, נקם יבוא--גמול אלוהים, הוא יבוא ויושעכם.  לה,ה אז תיפקחנה, עיני עיוורים; ואוזני חירשים, תיפתחנה.  לה,ו אז ידלג כאייל פיסח, ותרון לשון אילם:  כי-נבקעו במדבר מים, ונחלים בערבה.  לה,ז והיה השרב לאגם, וצימאון למבועי מים; בנווה תנים רבצה, חציר לקנה וגומא.  לה,ח והיה-שם מסלול ודרך, ודרך הקודש ייקרא לה--לא-יעברנו טמא, והוא-למו; הולך דרך ואווילים, לא יתעו.  לה,ט לא-יהיה שם אריה, ופריץ חיות בל-יעלנה--לא תימצא, שם; והלכו, גאולים.  לה,י ופדויי יהוה ישובון, ובאו ציון ברינה, ושמחת עולם, על-ראשם; ששון ושמחה ישיגו, ונסו יגון ואנחה.  

לו,א ויהי בארבע עשרה שנה למלך חזקייהו, עלה סנחריב מלך-אשור על כל-ערי יהודה הבצורות--ויתפשם.  לו,ב וישלח מלך-אשור את-רבשקה מלכיש ירושלימה אל-המלך חזקייהו, בחיל כבד; ויעמוד, בתעלת הבריכה העליונה, במסילת, שדה כובס.  לו,ג וייצא אליו אליקים בן-חלקייהו, אשר על-הבית--ושבנא, הסופר, ויואח בן-אסף, המזכיר.  לו,ד ויאמר אליהם רבשקה, אמרו-נא אל-חזקייהו:  כה-אמר המלך הגדול, מלך אשור, מה הביטחון הזה, אשר בטחת.  לו,ה אמרתי, אך-דבר-שפתיים, עצה וגבורה, למלחמה; עתה על-מי בטחת, כי מרדת בי.  לו,ו הנה בטחת על-משענת הקנה הרצוץ הזה, על-מצריים, אשר ייסמך איש עליו, ובא בכפו ונקבה:  כן פרעה מלך-מצריים, לכל-הבוטחים עליו.  לו,ז וכי-תאמר אליי, אל-יהוה אלוהינו בטחנו:  הלוא-הוא, אשר הסיר חזקייהו את-במותיו ואת-מזבחותיו, ויאמר ליהודה ולירושלים, לפני המזבח הזה תשתחוו.  לו,ח ועתה התערב נא, את-אדוני המלך אשור; ואתנה לך, אלפיים סוסים--אם-תוכל, לתת לך רוכבים עליהם.  לו,ט ואיך תשיב, את פני פחת אחד עבדי אדוני--הקטנים; ותבטח לך על-מצריים, לרכב ולפרשים.  לו,י ועתה המבלעדי יהוה, עליתי על-הארץ הזאת להשחיתה; יהוה אמר אליי, עלה אל-הארץ הזאת והשחיתה.  

לו,יא ויאמר אליקים ושבנא ויואח אל-רבשקה, דבר-נא אל-עבדיך ארמית--כי שומעים, אנחנו; ואל-תדבר אלינו, יהודית, באוזני העם, אשר על-החומה.  לו,יב ויאמר רבשקה, האל אדוניך ואליך שלחני אדוני, לדבר, את-הדברים האלה:  הלוא על-האנשים, היושבים על-החומה, לאכול את-צואתם ולשתות את-מימי רגליהם, עימכם.  לו,יג ויעמוד, רבשקה, ויקרא בקול-גדול, יהודית; ויאמר--שמעו את-דברי המלך הגדול, מלך אשור.  לו,יד כה אמר המלך, אל-ישיא לכם חזקייהו:  כי לא-יוכל, להציל אתכם.  לו,טו ואל-יבטח אתכם חזקייהו אל-יהוה לאמור, הצל יצילנו יהוה:  לא תינתן העיר הזאת, ביד מלך אשור.  לו,טז אל-תשמעו, אל-חזקייהו;  
 
כי כה אמר המלך אשור, עשו-איתי ברכה וצאו אליי, ואכלו איש-גפנו ואיש תאנתו, ושתו איש מי-בורו.  לו,יז עד-בואי, ולקחתי אתכם אל-ארץ כארצכם:  ארץ דגן ותירוש, ארץ לחם וכרמים.  לו,יח פן-יסית אתכם חזקייהו לאמור, יהוה יצילנו; ההצילו אלוהי הגויים, איש את-ארצו, מיד, מלך אשור.  לו,יט איה אלוהי חמת, וארפד--איה, אלוהי ספרוויים; וכי-הצילו את-שומרון, מידי.  לו,כ מי, בכל-אלוהי הארצות האלה, אשר-הצילו את-ארצם, מידי; כי-יציל יהוה את-ירושלים, מידי.  לו,כא ויחרישו, ולא-ענו אותו דבר:  כי-מצות המלך היא לאמור, לא תענוהו.  לו,כב ויבוא אליקים בן-חלקייהו אשר-על-הבית ושבנא הסופר ויואח בן-אסף המזכיר, אל-חזקייהו--קרועי בגדים; ויגידו לו, את דברי רבשקה.  

לז,א ויהי, כשמוע המלך חזקייהו, ויקרע, את-בגדיו; ויתכס בשק, ויבוא בית יהוה.  לז,ב וישלח את-אליקים אשר-על-הבית ואת שבנא הסופר, ואת זקני הכוהנים, מתכסים, בשקים--אל-ישעיהו בן-אמוץ, הנביא.  לז,ג ויאמרו אליו, כה אמר חזקייהו, יום-צרה ותוכחה ונאצה, היום הזה:  כי באו בנים עד-משבר, וכוח אין ללידה.  לז,ד אוליי ישמע יהוה אלוהיך את דברי רבשקה, אשר שלחו מלך-אשור אדוניו לחרף אלוהים חי, והוכיח בדברים, אשר שמע יהוה אלוהיך; ונשאת תפילה, בעד השארית הנמצאה.  לז,ה ויבואו, עבדי המלך חזקייהו--אל-ישעיהו.  לז,ו ויאמר אליהם ישעיהו, כה תאמרון אל-אדוניכם:  כה אמר יהוה, אל-תירא מפני הדברים אשר שמעת, אשר גידפו נערי מלך-אשור, אותי.  לז,ז הנני נותן בו רוח, ושמע שמועה ושב אל-ארצו; והפלתיו בחרב, בארצו.  לז,ח וישב, רבשקה, וימצא את-מלך אשור, נלחם על-לבנה:  כי שמע, כי נסע מלכיש.  לז,ט וישמע, על-תרהקה מלך-כוש לאמור, יצא, להילחם איתך; וישמע וישלח מלאכים, אל-חזקייהו לאמור.  לז,י כה תאמרון, אל-חזקייהו מלך-יהודה לאמור, אל-ישיאך אלוהיך, אשר אתה בוטח בו לאמור:  לא תינתן ירושלים, ביד מלך אשור.  לז,יא הנה אתה שמעת, אשר עשו מלכי אשור לכל-הארצות--להחרימם; ואתה, תינצל.  לז,יב ההצילו אותם אלוהי הגויים, אשר השחיתו אבותיי, את-גוזן, ואת-חרן; ורצף ובני-עדן, אשר בתלשר.  לז,יג איה מלך-חמת ומלך ארפד, ומלך לעיר ספרוויים, הנע, ועיווה.  לז,יד וייקח חזקייהו את-הספרים מיד המלאכים, ויקראהו; ויעל בית יהוה, ויפרשהו חזקייהו לפני יהוה.  

לז,טו ויתפלל, חזקייהו, אל-יהוה, לאמור.  לז,טז יהוה צבאות אלוהי ישראל, יושב הכרובים, אתה-הוא האלוהים לבדך, לכול ממלכות הארץ; אתה עשית, את-השמיים ואת-הארץ.  לז,יז הטה יהוה אוזנך ושמע, פקח יהוה עינך וראה; ושמע, את כל-דברי סנחריב, אשר שלח, לחרף אלוהים חי.  לז,יח אומנם, יהוה:  החריבו מלכי אשור, את-כל-הארצות--ואת-ארצם.  לז,יט ונתון את-אלוהיהם, באש:  כי לא אלוהים המה, כי אם-מעשה ידי-אדם עץ ואבן--ויאבדום.  לז,כ ועתה יהוה אלוהינו, הושיענו מידו; ויידעו כל-ממלכות הארץ, כי-אתה יהוה לבדך.  לז,כא וישלח ישעיהו בן-אמוץ, אל-חזקייהו לאמור:  כה-אמר יהוה, אלוהי ישראל, אשר התפללת אליי, אל-סנחריב מלך אשור.  לז,כב זה הדבר, אשר-דיבר יהוה עליו:  בזה לך לעגה לך, בתולת בת-ציון--אחריך ראש הניעה, בת ירושלים.  לז,כג את-מי חירפת וגידפת, ועל-מי הרימות קול; ותישא מרום עיניך, אל-קדוש ישראל.  לז,כד ביד עבדיך, חירפת אדוניי, ותאמר ברוב רכבי אני עליתי מרום הרים, ירכתי לבנון; ואכרות קומת ארזיו, מבחר ברושיו, ואבוא מרום קיצו, יער כרמילו.  לז,כה אני קרתי, ושתיתי מים; ואחריב, בכף-פעמיי, כול, יאורי מצור.  לז,כו הלוא-שמעת למרחוק אותה עשיתי, מימי קדם ויצרתיה; עתה הבאתיה--ותהי להשאות גלים ניצים, ערים בצורות.  לז,כז ויושביהן, קצרי-יד, חתו, ובושו; היו עשב שדה, וירק דשא, חציר גגות, ושדמה לפני קמה.  לז,כח ושבתך וצאתך ובואך, ידעתי; ואת, התרגזך אליי.  לז,כט יען התרגזך אליי, ושאננך עלה באוזניי--ושמתי חחי באפך, ומתגי בשפתיך, והשיבותיך, בדרך אשר-באת בה.  לז,ל וזה-לך האות--אכול השנה ספיח, ובשנה השנית שחיס; ובשנה השלישית, זרעו וקצרו ונטעו כרמים--ואכלו פריים.  לז,לא ויספה פליטת בית-יהודה, הנשארה--שורש למטה; ועשה פרי, למעלה.  לז,לב כי מירושלים תצא שארית, ופליטה מהר ציון; קנאת יהוה צבאות, תעשה-זאת.  

לז,לג לכן, כה-אמר יהוה אל-מלך אשור, לא יבוא אל-העיר הזאת, ולא-יורה שם חץ; ולא-יקדמנה מגן, ולא-ישפוך עליה סוללה.  לז,לד בדרך אשר-בא, בה ישוב; ואל-העיר הזאת לא יבוא, נאום-יהוה.  לז,לה וגנותי על-העיר הזאת, להושיעה--למעני, ולמען דויד עבדי.  

לז,לו וייצא מלאך יהוה, ויכה במחנה אשור, מאה ושמונים וחמישה, אלף; וישכימו בבוקר, והנה כולם פגרים מתים.  לז,לז וייסע וילך, וישב סנחריב מלך-אשור; ויישב, בנינווה.  לז,לח ויהי הוא משתחווה בית נסרוך אלוהיו, ואדרמלך ושראצר בניו הכוהו בחרב, והמה נמלטו, ארץ אררט; וימלוך אסר-חדון בנו, תחתיו.  

לח,א בימים ההם, חלה חזקייהו למות; ויבוא אליו ישעיהו בן-אמוץ הנביא, ויאמר אליו כה-אמר יהוה צו לביתך--כי מת אתה, ולא תחיה.  לח,ב ויסב חזקייהו פניו, אל-הקיר; ויתפלל, אל-יהוה.  לח,ג ויאמר, אנה יהוה זכור-נא את אשר התהלכתי לפניך באמת ובלב שלם, והטוב בעיניך, עשיתי; ויבך חזקייהו, בכי גדול.  

לח,ד ויהי, דבר-יהוה, אל-ישעיהו, לאמור.  לח,ה הלוך ואמרת אל-חזקייהו, כה-אמר יהוה אלוהי דויד אביך, שמעתי את-תפילתך, ראיתי את-דמעתך; הנני יוסיף על-ימיך, חמש עשרה שנה.  לח,ו ומכף מלך-אשור אצילך, ואת העיר הזאת; וגנותי, על-העיר הזאת.  לח,ז וזה-לך האות, מאת יהוה, אשר יעשה יהוה, את-הדבר הזה אשר דיבר.  לח,ח הנני משיב את-צל המעלות אשר ירדה במעלות אחז בשמש, אחרונית--עשר מעלות; ותשב השמש עשר מעלות, במעלות אשר ירדה.  

לח,ט מכתב, לחזקייהו מלך-יהודה, בחלותו, ויחי מחולייו.  לח,י אני אמרתי, בדמי ימיי אלכה--בשערי שאול; פוקדתי, יתר שנותיי.  לח,יא אמרתי לא-אראה יה, יה בארץ החיים; לא-אביט אדם עוד, עם-יושבי חדל.  לח,יב דורי, ניסע ונגלה מני--כאוהל רועי; קיפדתי כאורג חיי מדלה יבצעני, מיום עד-לילה תשלימני.  לח,יג שיוויתי עד-בוקר כארי, כן ישבר כל-עצמותיי; מיום עד-לילה, תשלימני.  לח,יד כסוס עגור כן אצפצף, אהגה כיונה; דלו עיניי למרום, אדוניי עשקה-לי עורבני.  לח,טו מה-אדבר ואמר-לי, והוא עשה; אדדה כל-שנותיי, על-מר נפשי.  לח,טז אדוניי, עליהם יחיו; ולכל-בהן חיי רוחי, ותחלימני והחיני.  לח,יז הנה לשלום, מר-לי מר; ואתה חשקת נפשי, משחת בלי, כי השלכת אחרי גווך, כל-חטאיי.  לח,יח כי לא שאול תודך, מוות יהללך; לא-ישברו יורדי-בור, אל-אמיתך.  לח,יט חי חי הוא יודך, כמוני היום; אב לבנים, יודיע אל-אמיתך.  לח,כ יהוה, להושיעני; ונגינותיי ננגן כל-ימי חיינו, על-בית יהוה.  לח,כא ויאמר ישעיהו, ישאו דבלת תאנים; וימרחו על-השחין, ויחי.  לח,כב ויאמר חזקייהו, מה אות:  כי אעלה, בית יהוה.  

לט,א בעת ההיא שלח מרודך בלאדן בן-בלאדן מלך-בבל, ספרים ומנחה--אל-חזקייהו; וישמע, כי חלה ויחזק.  לט,ב וישמח עליהם, חזקייהו, ויראם את-בית נכותו את-הכסף ואת-הזהב ואת-הבשמים ואת השמן הטוב ואת כל-בית כליו, ואת כל-אשר נמצא באוצרותיו:  לא-היה דבר, אשר לא-הראם חזקייהו בביתו--ובכל-ממשלתו.  

לט,ג ויבוא ישעיהו הנביא, אל-המלך חזקייהו; ויאמר אליו מה אמרו האנשים האלה, ומאיין יבואו אליך, ויאמר חזקייהו, מארץ רחוקה באו אליי מבבל.  לט,ד ויאמר, מה ראו בביתך; ויאמר חזקייהו, את כל-אשר בביתי ראו--לא-היה דבר אשר לא-הראיתים, באוצרותיי.  לט,ה ויאמר ישעיהו, אל-חזקייהו:  שמע, דבר-יהוה צבאות.  לט,ו הנה, ימים באים, ונישא כל-אשר בביתך ואשר אצרו אבותיך עד-היום הזה, בבל:  לא-ייוותר דבר, אמר יהוה.  לט,ז ומבניך אשר ייצאו ממך, אשר תוליד--ייקחו; והיו, סריסים, בהיכל, מלך בבל.  לט,ח ויאמר חזקייהו אל-ישעיהו, טוב דבר-יהוה אשר דיברת; ויאמר, כי יהיה שלום ואמת בימיי.  

מ,א נחמו נחמו, עמי--יאמר, אלוהיכם.  מ,ב דברו על-לב ירושלים, וקראו אליה--כי מלאה צבאה, כי נרצה עוונה:  כי לקחה מיד יהוה, כפליים בכל-חטאותיה.  

מ,ג קול קורא--במדבר, פנו דרך יהוה; ישרו, בערבה, מסילה, לאלוהינו.  מ,ד כל-גיא, יינשא, וכל-הר וגבעה, ישפלו; והיה העקוב למישור, והרכסים לבקעה.  מ,ה ונגלה, כבוד יהוה; וראו כל-בשר יחדיו, כי פי יהוה דיבר.  

מ,ו קול אומר קרא, ואמר מה אקרא; כל-הבשר חציר, וכל-חסדו כציץ השדה.  מ,ז יבש חציר נבל ציץ, כי רוח יהוה נשבה בו; אכן חציר, העם.  מ,ח יבש חציר, נבל ציץ; ודבר-אלוהינו, יקום לעולם.  

מ,ט על הר-גבוה עלי-לך, מבשרת ציון, הרימי בכוח קולך, מבשרת ירושלים; הרימי, אל-תיראי, אמרי לערי יהודה, הנה אלוהיכם.  מ,י הנה אדוניי יהוה בחזק יבוא, וזרועו מושלה לו; הנה שכרו איתו, ופעולתו לפניו.  מ,יא כרועה, עדרו ירעה, בזרועו יקבץ טלאים, ובחיקו יישא; עלות, ינהל.  

מ,יב מי-מדד בשועלו מים, ושמיים בזרת תיכן, וכל בשליש, עפר הארץ; ושקל בפלס הרים, וגבעות במאזניים.  מ,יג מי-תיכן את-רוח, יהוה; ואיש, עצתו יודיענו.  מ,יד את-מי נועץ ויבינהו, וילמדהו באורח משפט; וילמדהו דעת, ודרך תבונות יודיענו.  מ,טו הן גויים כמר מדלי, וכשחק מאזניים נחשבו; הן איים, כדק ייטול.  מ,טז ולבנון, אין די בער; וחייתו--אין די, עולה.  

מ,יז כל-הגויים, כאין נגדו; מאפס ותוהו, נחשבו-לו.  מ,יח ואל-מי, תדמיון אל; ומה-דמות, תערכו לו.  מ,יט הפסל נסך חרש, וצורף בזהב ירקענו; ורתוקות כסף, צורף.  מ,כ המסוכן תרומה, עץ לא-ירקב יבחר; חרש חכם יבקש-לו, להכין פסל לא יימוט.  

מ,כא הלוא תדעו הלוא תשמעו, הלוא הוגד מראש לכם; הלוא, הבינותם, מוסדות, הארץ.  מ,כב היושב על-חוג הארץ, ויושביה כחגבים; הנוטה כדוק שמיים, וימתחם כאוהל לשבת.  מ,כג הנותן רוזנים, לאין; שופטי ארץ, כתוהו עשה.  מ,כד אף בל-ניטעו, אף בל-זורעו--אף בל-שורש בארץ, גזעם; וגם-נשף בהם וייבשו, וסערה כקש תישאם.  

מ,כה ואל-מי תדמיוני, ואשווה--יאמר, קדוש.  מ,כו שאו-מרום עיניכם וראו מי-ברא אלה, המוציא במספר צבאם; לכולם, בשם יקרא, מרוב אונים ואמיץ כוח, איש לא נעדר.  

מ,כז למה תאמר יעקוב, ותדבר ישראל:  נסתרה דרכי מיהוה, ומאלוהיי משפטי יעבור.  מ,כח הלוא ידעת אם-לא שמעת, אלוהי עולם יהוה בורא קצות הארץ--לא ייעף, ולא ייגע:  אין חקר, לתבונתו.  מ,כט נותן ליעף, כוח; ולאין אונים, עוצמה ירבה.  מ,ל וייעפו נערים, וייגעו; ובחורים, כשול ייכשלו.  מ,לא וקויי יהוה יחליפו כוח, יעלו אבר כנשרים; ירוצו ולא ייגעו, ילכו ולא ייעפו.  

מא,א החרישו אליי איים, ולאומים יחליפו כוח; ייגשו אז ידברו, יחדיו למשפט נקרבה.  מא,ב מי העיר ממזרח, צדק יקראהו לרגלו; ייתן לפניו גויים, ומלכים ירד--ייתן כעפר חרבו, כקש נידף קשתו.  מא,ג ירדפם, יעבור שלום; אורח ברגליו, לא יבוא.  מא,ד מי-פעל ועשה, קורא הדורות מראש:  אני יהוה ראשון, ואת-אחרונים אני-הוא.  מא,ה ראו איים וייראו, קצות הארץ יחרדו; קרבו, ויאתיון.  מא,ו איש את-ריעהו, יעזורו; ולאחיו, יאמר חזק.  מא,ז ויחזק חרש את-צורף, מחליק פטיש את-הולם פעם; אומר לדבק טוב הוא, ויחזקהו במסמרים לא יימוט.  

מא,ח ואתה ישראל עבדי, יעקוב אשר בחרתיך; זרע, אברהם אוהבי.  מא,ט אשר החזקתיך מקצות הארץ, ומאציליה קראתיך; ואומר לך עבדי-אתה, בחרתיך ולא מאסתיך.  מא,י אל-תירא כי עימך-אני, אל-תשתע כי-אני אלוהיך; אימצתיך, אף-עזרתיך--אף-תמכתיך, בימין צדקי.  מא,יא הן יבושו וייכלמו, כול הנחרים בך; יהיו כאין ויאבדו, אנשי ריבך.  מא,יב תבקשם ולא תמצאם, אנשי מצותך; יהיו כאין וכאפס, אנשי מלחמתך.  מא,יג כי, אני יהוה אלוהיך--מחזיק ימינך; האומר לך אל-תירא, אני עזרתיך.  

מא,יד אל-תיראי תולעת יעקוב, מתי ישראל; אני עזרתיך נאום-יהוה, וגואלך קדוש ישראל.  מא,טו הנה שמתיך, למורג חרוץ חדש--בעל, פיפייות; תדוש הרים ותדוק, וגבעות כמוץ תשים.  מא,טז תזרם ורוח תישאם, וסערה תפיץ אותם; ואתה תגיל ביהוה, בקדוש ישראל תתהלל.  

מא,יז העניים והאביונים מבקשים מים, ואין--לשונם, בצמא נשתה; אני יהוה אענם, אלוהי ישראל לא אעזבם.  מא,יח אפתח על-שפיים נהרות, ובתוך בקעות מעיינות; אשים מדבר לאגם-מים, וארץ צייה למוצאי מים.  מא,יט אתן במדבר ארז שיטה, והדס ועץ שמן; אשים בערבה, ברוש תדהר ותאשור--יחדיו.  מא,כ למען יראו ויידעו, וישימו וישכילו יחדיו--כי יד-יהוה, עשתה זאת; וקדוש ישראל, בראה.  

מא,כא קרבו ריבכם, יאמר יהוה; הגישו, עצומותיכם, יאמר, מלך יעקוב.  מא,כב יגישו ויגידו לנו, את אשר תקרינה; הראשונות מה הנה, הגידו ונשימה ליבנו ונדעה אחריתן, או הבאות, השמיעונו.  מא,כג הגידו, האותייות לאחור, ונדעה, כי אלוהים אתם; אף-תיטיבו ותרעו, ונשתעה ונראה יחדיו.  מא,כד הן-אתם מאיין, ופועלכם מאפע; תועבה, יבחר בכם.  

מא,כה העירותי מצפון ויאת, ממזרח-שמש יקרא בשמי; ויבוא סגנים כמו-חומר, וכמו יוצר ירמוס-טיט.  מא,כו מי-הגיד מראש ונדעה, ומלפנים ונאמר צדיק; אף אין-מגיד, אף אין משמיע--אף אין-שומע, אמריכם.  מא,כז ראשון לציון, הנה הנם; ולירושלים, מבשר אתן.  מא,כח וארא ואין איש, ומאלה ואין יועץ; ואשאלם, וישיבו דבר.  מא,כט הן כולם, אוון אפס מעשיהם; רוח ותוהו, נסכיהם.  

מב,א הן עבדי אתמוך-בו, בחירי רצתה נפשי; נתתי רוחי עליו, משפט לגויים יוציא.  מב,ב לא יצעק, ולא יישא; ולא-ישמיע בחוץ, קולו.  מב,ג קנה רצוץ לא ישבור, ופשתה כהה לא יכבנה; לאמת, יוציא משפט.  מב,ד לא יכהה ולא ירוץ, עד-ישים בארץ משפט; ולתורתו, איים ייחלו.  

מב,ה כה-אמר האל יהוה, בורא השמיים ונוטהם, רוקע הארץ, וצאצאיה; נותן נשמה לעם עליה, ורוח להולכים בה.  מב,ו אני יהוה קראתיך בצדק, ואחזק בידך; ואצורך, ואתנך לברית עם--לאור גויים.  מב,ז לפקוח, עיניים עיוורות; להוציא ממסגר אסיר, מבית כלא יושבי חושך.  מב,ח אני יהוה, הוא שמי; וכבודי לאחר לא-אתן, ותהילתי לפסילים.  מב,ט הראשונות, הנה-באו; וחדשות אני מגיד, בטרם תצמחנה אשמיע אתכם.  

מב,י שירו ליהוה שיר חדש, תהילתו מקצה הארץ; יורדי הים ומלואו, איים ויושביהם.  מב,יא ישאו מדבר ועריו, חצרים תשב קדר; ירונו יושבי סלע, מראש הרים יצווחו.  מב,יב ישימו ליהוה, כבוד; ותהילתו, באיים יגידו.  מב,יג יהוה כגיבור ייצא, כאיש מלחמות יעיר קנאה; יריע, אף-יצריח--על-אויביו, יתגבר.  

מב,יד החשיתי, מעולם--אחריש, אתאפק; כיולדה אפעה, אשום ואשאף יחד.  מב,טו אחריב הרים וגבעות, וכל-עשבם אוביש; ושמתי נהרות לאיים, ואגמים אוביש.  מב,טז והולכתי עיוורים, בדרך לא ידעו--בנתיבות לא-ידעו, אדריכם; אשים מחשך לפניהם לאור, ומעקשים למישור--אלה הדברים, עשיתים ולא עזבתים.  מב,יז נסוגו אחור יבושו בושת, הבוטחים בפסל; האומרים למסכה, אתם אלוהינו.  

מב,יח החירשים, שמעו; והעיוורים, הביטו לראות.  מב,יט מי עיוור כי אם-עבדי, וחירש כמלאכי אשלח; מי עיוור כמשולם, ועיוור כעבד יהוה.  מב,כ ראות רבות, ולא תשמור; פקוח אוזניים, ולא ישמע.  מב,כא יהוה חפץ, למען צדקו; יגדיל תורה, ויאדיר.  מב,כב והוא, עם-בזוז ושסוי, הפח בחורים כולם, ובבתי כלאים הוחבאו; היו לבז ואין מציל, משיסה ואין-אומר השב.  מב,כג מי בכם, יאזין זאת; יקשיב וישמע, לאחור.  מב,כד מי-נתן למשיסה יעקוב וישראל לבוזזים, הלוא יהוה:  זו, חטאנו לו, ולא-אבו בדרכיו הלוך, ולא שמעו בתורתו.  מב,כה וישפוך עליו חמה אפו, ועזוז מלחמה; ותלהטהו מסביב ולא ידע, ותבער-בו ולא-ישים על-לב.  מג,א ועתה כה-אמר יהוה, בוראך יעקוב, ויוצרך, ישראל:  אל-תירא כי גאלתיך, קראתי בשמך לי-אתה.  מג,ב כי-תעבור במים איתך-אני, ובנהרות לא ישטפוך:  כי-תלך במו-אש לא תיכווה, ולהבה לא תבער-בך.  מג,ג כי, אני יהוה אלוהיך, קדוש ישראל, מושיעך; נתתי כופרך מצריים, כוש וסבא תחתיך.  מג,ד מאשר יקרת בעיניי נכבדת, ואני אהבתיך; ואתן אדם תחתיך, ולאומים תחת נפשך.  מג,ה אל-תירא, כי איתך-אני:  ממזרח אביא זרעך, וממערב אקבצך.  מג,ו אומר לצפון תני, ולתימן אל-תכלאי; הביאי בניי מרחוק, ובנותיי מקצה הארץ.  מג,ז כל הנקרא בשמי, ולכבודי בראתיו:  יצרתיו, אף-עשיתיו.  מג,ח הוציא עם-עיוור, ועיניים יש; וחירשים, ואוזניים למו.  מג,ט כל-הגויים נקבצו יחדיו, ויאספו לאומים--מי בהם יגיד זאת, וראשונות ישמיעונו; ייתנו עדיהם ויצדקו, וישמעו ויאמרו אמת.  מג,י אתם עדיי נאום-יהוה, ועבדי אשר בחרתי:  למען תדעו ותאמינו לי ותבינו, כי-אני הוא--לפניי לא-נוצר אל, ואחריי לא יהיה.  

מג,יא אנוכי אנוכי, יהוה; ואין מבלעדיי, מושיע.  מג,יב אנוכי הגדתי והושעתי, והשמעתי--ואין בכם, זר; ואתם עדיי נאום-יהוה, ואני-אל.  מג,יג גם-מיום אני הוא, ואין מידי מציל; אפעל, ומי ישיבנה.  

מג,יד כה-אמר יהוה גואלכם, קדוש ישראל:  למענכם שילחתי בבלה, והורדתי בריחים כולם, וכשדים, באונייות רינתם.  מג,טו אני יהוה, קדושכם; בורא ישראל, מלככם.  

מג,טז כה אמר יהוה, הנותן בים דרך, ובמים עזים, נתיבה.  מג,יז המוציא רכב-וסוס, חיל ועיזוז; יחדיו ישכבו בל-יקומו, דעכו כפשתה כבו.  מג,יח אל-תזכרו, ראשונות; וקדמונייות, אל-תתבוננו.  מג,יט הנני עושה חדשה עתה תצמח, הלוא תדעוה; אף אשים במדבר דרך, בישימון נהרות.  מג,כ תכבדני חית השדה, תנים ובנות יענה:  כי-נתתי במדבר מים, נהרות בישימון, להשקות, עמי בחירי.  מג,כא עם-זו יצרתי לי, תהילתי יספרו.  

מג,כב ולא-אותי קראת, יעקוב:  כי-יגעת בי, ישראל.  מג,כג לא-הבאת לי שה עולותיך, וזבחיך לא כיבדתני; לא העבדתיך במנחה, ולא הוגעתיך בלבונה.  מג,כד לא-קנית לי בכסף קנה, וחלב זבחיך לא הרוויתני; אך, העבדתני בחטאותיך, הוגעתני, בעוונותיך.  מג,כה אנוכי אנוכי הוא מוחה פשעיך, למעני:  וחטאותיך, לא אזכור.  מג,כו הזכירני, נישפטה יחד; ספר אתה, למען תצדק.  מג,כז אביך הראשון, חטא; ומליציך, פשעו בי.  מג,כח ואחלל, שרי קודש; ואתנה לחרם יעקוב, וישראל לגידופים.  

מד,א ועתה שמע, יעקוב עבדי; וישראל, בחרתי בו.  מד,ב כה-אמר יהוה עושך ויוצרך מבטן, יעזרך:  אל-תירא עבדי יעקוב, וישורון בחרתי בו.  מד,ג כי אצוק-מים על-צמא, ונוזלים על-יבשה; אצוק רוחי על-זרעך, וברכתי על-צאצאיך.  מד,ד וצמחו, בבין חציר, כערבים, על-יבלי-מים.  מד,ה זה יאמר ליהוה אני, וזה יקרא בשם-יעקוב; וזה, יכתוב ידו ליהוה, ובשם ישראל, יכנה.  

מד,ו כה-אמר יהוה מלך-ישראל וגואלו, יהוה צבאות:  אני ראשון ואני אחרון, ומבלעדיי אין אלוהים.  מד,ז ומי-כמוני יקרא, ויגידהא ויערכהא לי, משומי, עם-עולם; ואותייות ואשר תבואנה, יגידו למו.  מד,ח אל-תפחדו, ואל-תרהו--הלוא מאז השמעתיך והגדתי, ואתם עדיי; היש אלוה מבלעדיי, ואין צור בל-ידעתי.  מד,ט יוצרי-פסל כולם תוהו, וחמודיהם בל-יועילו; ועדיהם המה, בל-יראו ובל-יידעו--למען יבושו.  מד,י מי-יצר אל, ופסל נסך--לבלתי, הועיל.  מד,יא הן כל-חבריו יבושו, וחרשים המה מאדם; יתקבצו כולם יעמודו, יפחדו יבושו יחד.  מד,יב חרש ברזל, מעצד, ופעל בפחם, ובמקבות ייצרהו; ויפעלהו, בזרוע כוחו--גם-רעב ואין כוח, לא-שתה מים וייעף.  מד,יג חרש עצים, נטה קו, יתארהו בשרד, יעשהו במקצועות ובמחוגה יתוארהו; ויעשהו כתבנית איש, כתפארת אדם לשבת בית.  מד,יד לכרות-לו ארזים--וייקח תרזה ואלון, ויאמץ-לו בעצי-יער; נטע אורן, וגשם יגדל.  מד,טו והיה לאדם, לבער, וייקח מהם ויחם, אף-ישיק ואפה לחם; אף-יפעל-אל וישתחו, עשהו פסל ויסגוד-למו.  מד,טז חצייו, שרף במו-אש, על-חצייו בשר יאכל, יצלה צלי וישבע; אף-יחום ויאמר האח, חמותי ראיתי אור.  מד,יז ושאריתו, לאל עשה לפסלו; יסגוד-לו וישתחו, ויתפלל אליו, ויאמר הצילני, כי אלי אתה.  מד,יח לא ידעו, ולא יבינו:  כי טח מראות עיניהם, מהשכיל ליבותם.  מד,יט ולא-ישיב אל-ליבו, ולא דעת ולא-תבונה לאמור, חצייו שרפתי במו-אש ואף אפיתי על-גחליו לחם, אצלה בשר ואוכל; ויתרו לתועבה אעשה, לבול עץ אסגוד.  מד,כ רועה אפר, לב הותל הטהו; ולא-יציל את-נפשו ולא יאמר, הלוא שקר בימיני.  

מד,כא זכור-אלה יעקוב, וישראל כי עבדי-אתה; יצרתיך עבד-לי אתה, ישראל לא תינשני.  מד,כב מחיתי כעב פשעיך, וכענן חטאותיך; שובה אליי, כי גאלתיך.  מד,כג רונו שמיים כי-עשה יהוה, הריעו תחתייות ארץ, פצחו הרים רינה, יער וכל-עץ בו:  כי-גאל יהוה יעקוב, ובישראל יתפאר.  

מד,כד כה-אמר יהוה גואלך, ויוצרך מבטן:  אנוכי יהוה, עושה כול--נוטה שמיים לבדי, רוקע הארץ מאיתי.  מד,כה מפר אותות בדים, וקוסמים יהולל; משיב חכמים אחור, ודעתם יסכל.  מד,כו מקים דבר עבדו, ועצת מלאכיו ישלים; האומר לירושלים תושב, ולערי יהודה תיבנינה, וחורבותיה, אקומם.  מד,כז האומר לצולה, חורבי; ונהרותייך, אוביש.  מד,כח האומר לכורש רועי, וכל-חפצי ישלים; ולאמור לירושלים תיבנה, והיכל תיווסד.  

מה,א כה-אמר יהוה, למשיחו לכורש אשר-החזקתי בימינו לרד-לפניו גויים, ומותני מלכים, אפתח--לפתוח לפניו דלתיים, ושערים לא ייסגרו.  מה,ב אני לפניך אלך, והדורים איישר; דלתות נחושה אשבר, ובריחי ברזל אגדע.  מה,ג ונתתי לך אוצרות חושך, ומטמוני מסתרים:  למען תדע, כי-אני יהוה הקורא בשמך--אלוהי ישראל.  מה,ד למען עבדי יעקוב, וישראל בחירי; ואקרא לך בשמך, אכנך ולא ידעתני.  מה,ה אני יהוה ואין עוד, זולתי אין אלוהים; אאזרך, ולא ידעתני.  מה,ו למען יידעו, ממזרח-שמש וממערבה, כי-אפס, בלעדיי:  אני יהוה, ואין עוד.  מה,ז יוצר אור ובורא חושך, עושה שלום ובורא רע; אני יהוה, עושה כל-אלה.  

מה,ח הרעיפו שמיים ממעל, ושחקים ייזלו-צדק; תפתח-ארץ ויפרו-ישע, וצדקה תצמיח יחד--אני יהוה, בראתיו.  

מה,ט הוי, רב את-יוצרו--חרש, את-חרשי אדמה; היאמר חומר ליוצרו מה-תעשה, ופועלך אין-ידיים לו.  

מה,י הוי אומר לאב, מה-תוליד; ולאישה, מה-תחילין.  

מה,יא כה-אמר יהוה קדוש ישראל, ויוצרו:  האותייות שאלוני, על-בניי ועל-פועל ידיי תצווני.  מה,יב אנוכי עשיתי ארץ, ואדם עליה בראתי; אני, ידיי נטו שמיים, וכל-צבאם, ציוויתי.  מה,יג אנוכי העירותיהו בצדק, וכל-דרכיו איישר; הוא-יבנה עירי, וגלותי ישלח--לא במחיר ולא בשוחד, אמר יהוה צבאות.  

מה,יד כה אמר יהוה, יגיע מצריים וסחר-כוש וסבאים אנשי מידה, עלייך יעבורו ולך יהיו, אחרייך ילכו בזיקים יעבורו; ואלייך ישתחוו אלייך יתפללו, אך בך אל ואין עוד אפס אלוהים.  מה,טו אכן, אתה אל מסתתר--אלוהי ישראל, מושיע.  מה,טז בושו וגם-נכלמו, כולם:  יחדיו הלכו בכלימה, חרשי צירים.  מה,יז ישראל נושע ביהוה, תשועת עולמים:  לא-תבושו ולא-תיכלמו, עד-עולמי עד.  

מה,יח כי כה אמר-יהוה בורא השמיים הוא האלוהים, יוצר הארץ ועושה הוא כוננה--לא-תוהו בראה, לשבת יצרה; אני יהוה, ואין עוד.  מה,יט לא בסתר דיברתי, במקום ארץ חושך--לא אמרתי לזרע יעקוב, תוהו בקשוני; אני יהוה דובר צדק, מגיד מישרים.  מה,כ היקבצו ובואו התנגשו יחדיו, פליטי הגויים; לא ידעו, הנושאים את-עץ פסלם, ומתפללים, אל-אל לא יושיע.  מה,כא הגידו והגישו, אף ייוועצו יחדיו:  מי השמיע זאת מקדם מאז הגידה, הלוא אני יהוה ואין-עוד אלוהים מבלעדיי--אל-צדיק ומושיע, אין זולתי.  מה,כב פנו-אליי והיוושעו, כל-אפסי-ארץ:  כי אני-אל, ואין עוד.  מה,כג בי נשבעתי--יצא מפי צדקה דבר, ולא ישוב:  כי-לי תכרע כל-ברך, תישבע כל-לשון.  מה,כד אך ביהוה לי אמר, צדקות ועוז; עדיו יבוא ויבושו, כול הנחרים בו.  מה,כה ביהוה יצדקו ויתהללו, כל-זרע ישראל.  מו,א כרע בל, קורס נבו--היו עצביהם, לחיה ולבהמה; נשואותיכם עמוסות, משא לעייפה.  מו,ב קרסו כרעו יחדיו, לא יכלו מלט משא; ונפשם, בשבי הלכה.  

מו,ג שמעו אליי בית יעקוב, וכל-שארית בית ישראל--העמוסים, מני-בטן, הנשואים, מני-רחם.  מו,ד ועד-זקנה אני הוא, ועד-שיבה אני אסבול; אני עשיתי ואני אשא, ואני אסבול ואמלט.  

מו,ה למי תדמיוני, ותשוו; ותמשילוני, ונדמה.  מו,ו הזלים זהב מכיס, וכסף בקנה ישקולו; ישכרו צורף ויעשהו אל, יסגדו אף-ישתחוו.  מו,ז יישאוהו על-כתף יסבלוהו ויניחוהו תחתיו, ויעמוד--ממקומו, לא ימיש; אף-יצעק אליו ולא יענה, מצרתו לא יושיענו.  

מו,ח זכרו-זאת, והתאוששו; השיבו פושעים, על-לב.  מו,ט זכרו ראשונות, מעולם:  כי אנוכי אל ואין עוד, אלוהים ואפס כמוני.  מו,י מגיד מראשית אחרית, ומקדם אשר לא-נעשו; אומר עצתי תקום, וכל-חפצי אעשה.  מו,יא קורא ממזרח עיט, מארץ מרחק איש עצתי; אף-דיברתי, אף-אביאנה--יצרתי, אף-אעשנה.  

מו,יב שמעו אליי, אבירי לב--הרחוקים, מצדקה.  מו,יג קירבתי צדקתי לא תרחק, ותשועתי לא תאחר; ונתתי בציון תשועה, לישראל תפארתי.  

מז,א רדי ושבי על-עפר, בתולת בת-בבל--שבי-לארץ אין-כיסא, בת-כשדים:  כי לא תוסיפי יקראו-לך, רכה וענוגה.  מז,ב קחי ריחיים, וטחני קמח; גלי צמתך חשפי-שובל גלי-שוק, עברי נהרות.  מז,ג תיגל, ערוותך--גם תיראה, חרפתך; נקם אקח, ולא אפגע אדם.  

מז,ד גואלנו, יהוה צבאות שמו--קדוש, ישראל.  מז,ה שבי דומם ובואי בחושך, בת-כשדים:  כי לא תוסיפי יקראו-לך, גברת ממלכות.  מז,ו קצפתי על-עמי, חיללתי נחלתי, ואתנם, בידך; לא-שמת להם, רחמים--על-זקן, הכבדת עולך מאוד.  מז,ז ותאמרי, לעולם אהיה גברת--עד לא-שמת אלה על-ליבך, לא זכרת אחריתה.  

מז,ח ועתה שמעי-זאת עדינה, היושבת לבטח, האומרה בלבבה, אני ואפסי עוד; לא אשב אלמנה, ולא אדע שכול.  מז,ט ותבואנה לך שתי-אלה רגע ביום אחד, שכול ואלמון; כתומם, באו עלייך, ברוב כשפייך, בעוצמת חברייך מאוד.  מז,י ותבטחי ברעתך, אמרת אין רואני--חכמתך ודעתך, היא שובבתך; ותאמרי בליבך, אני ואפסי עוד.  מז,יא ובא עלייך רעה, לא תדעי שחרה, ותיפול עלייך הווה, לא תוכלי כפרה; ותבוא עלייך פתאום שואה, לא תדעי.  מז,יב עמדי-נא בחברייך וברוב כשפייך, באשר יגעת מנעורייך; אוליי תוכלי הועיל, אוליי תערוצי.  מז,יג נלאית, ברוב עצתייך; יעמדו-נא ויושיעוך הוברי שמיים, החוזים בכוכבים, מודיעים לחודשים, מאשר יבואו עלייך.  מז,יד הנה היו כקש אש שרפתם, לא-יצילו את-נפשם מיד להבה; אין-גחלת לחמם, אור לשבת נגדו.  מז,טו כן היו-לך, אשר יגעת; סוחרייך מנעורייך, איש לעברו תעו--אין, מושיעך.  

מח,א שמעו-זאת בית-יעקוב, הנקראים בשם ישראל, וממי יהודה, יצאו; הנשבעים בשם יהוה, ובאלוהי ישראל יזכירו--לא באמת, ולא בצדקה.  מח,ב כי-מעיר הקודש נקראו, ועל-אלוהי ישראל נסמכו:  יהוה צבאות, שמו.  

מח,ג הראשונות מאז הגדתי, ומפי יצאו ואשמיעם; פתאום עשיתי, ותבואנה.  מח,ד מדעתי, כי קשה אתה; וגיד ברזל עורפך, ומצחך נחושה.  מח,ה ואגיד לך מאז, בטרם תבוא השמעתיך--פן-תאמר עוצבי עשם, ופסלי ונסכי ציוום.  מח,ו שמעת חזה כולה, ואתם הלוא תגידו:  השמעתיך חדשות מעתה, ונצורות ולא ידעתם.  מח,ז עתה נבראו ולא מאז, ולפני-יום ולא שמעתם--פן-תאמר, הנה ידעתין.  מח,ח גם לא-שמעת, גם לא ידעת--גם, מאז לא-פיתחה אוזנך:  כי ידעתי בגוד תבגוד, ופושע מבטן קורא לך.  מח,ט למען שמי אאריך אפי, ותהילתי אחטום-לך--לבלתי, הכריתך.  מח,י הנה צרפתיך, ולא בכסף; בחרתיך, בכור עוני.  מח,יא למעני למעני אעשה, כי איך ייחל; וכבודי, לאחר לא-אתן.  

מח,יב שמע אליי יעקוב, וישראל מקוראי:  אני-הוא אני ראשון, אף אני אחרון.  מח,יג אף-ידי יסדה ארץ, וימיני טיפחה שמיים; קורא אני אליהם, יעמדו יחדיו.  מח,יד היקבצו כולכם ושמעו, מי בהם הגיד את-אלה; יהוה אהבו--יעשה חפצו בבבל, וזרועו כשדים.  מח,טו אני אני דיברתי, אף-קראתיו; הביאותיו, והצליח דרכו.  מח,טז קרבו אליי שמעו-זאת, לא מראש בסתר דיברתי--מעת היותה, שם אני; ועתה, אדוניי יהוה שלחני--ורוחו.  

מח,יז כה-אמר יהוה גואלך, קדוש ישראל:  אני יהוה אלוהיך מלמדך להועיל, מדריכך בדרך תלך.  מח,יח לו הקשבת, למצוותיי; ויהי כנהר שלומך, וצדקתך כגלי הים.  מח,יט ויהי כחול זרעך, וצאצאי מעיך כמעותיו; לא-ייכרת ולא-יישמד שמו, מלפניי.  

מח,כ צאו מבבל, ברחו מכשדים, בקול רינה הגידו השמיעו זאת, הוציאוה עד-קצה הארץ; אמרו, גאל יהוה עבדו יעקוב.  מח,כא ולא צמאו, בחורבות הוליכם--מים מצור, הזיל למו; ויבקע-צור--ויזובו, מים.  מח,כב אין שלום, אמר יהוה לרשעים.  

מט,א שמעו איים אליי, והקשיבו לאומים מרחוק; יהוה מבטן קראני, ממעי אימי הזכיר שמי.  מט,ב וישם פי כחרב חדה, בצל ידו החביאני; וישימני לחץ ברור, באשפתו הסתירני.  מט,ג ויאמר לי, עבדי-אתה--ישראל, אשר-בך אתפאר.  מט,ד ואני אמרתי לריק יגעתי, לתוהו והבל כוחי כיליתי; אכן משפטי את-יהוה, ופעולתי את-אלוהיי.  

מט,ה ועתה אמר יהוה, יוצרי מבטן לעבד לו, לשובב יעקוב אליו, וישראל לו ייאסף; ואיכבד בעיני יהוה, ואלוהיי היה עוזי.  מט,ו ויאמר, נקל מהיותך לי עבד, להקים את-שבטי יעקוב, ונצורי ישראל להשיב; ונתתיך לאור גויים, להיות ישועתי עד-קצה הארץ.  

מט,ז כה אמר-יהוה גואל ישראל קדושו, לבזה-נפש למתעב גוי לעבד מושלים, מלכים יראו וקמו, שרים וישתחוו--למען יהוה אשר נאמן, קדוש ישראל ויבחרך.  

מט,ח כה אמר יהוה, בעת רצון עניתיך, וביום ישועה, עזרתיך; ואצורך, ואתנך לברית עם, להקים ארץ, להנחיל נחלות שוממות.  מט,ט לאמור לאסורים צאו, לאשר בחושך היגלו; על-דרכים ירעו, ובכל-שפיים מרעיתם.  מט,י לא ירעבו ולא יצמאו, ולא-יכם שרב ושמש:  כי-מרחמם ינהגם, ועל-מבועי מים ינהלם.  מט,יא ושמתי כל-הריי, לדרך; ומסילותיי, ירומון.  מט,יב הנה-אלה, מרחוק יבואו; והנה-אלה מצפון ומים, ואלה מארץ סינים.  מט,יג רונו שמיים וגילי ארץ, ופצחו הרים רינה:  כי-ניחם יהוה עמו, וענייו ירחם.  

מט,יד ותאמר ציון, עזבני יהוה; ואדוניי, שכחני.  מט,טו התשכח אישה עולה, מרחם בן-בטנה; גם-אלה תשכחנה, ואנוכי לא אשכחך.  מט,טז הן על-כפיים, חקותיך; חומותייך נגדי, תמיד.  מט,יז מיהרו, בנייך; מהרסייך ומחריבייך, ממך ייצאו.  מט,יח שאי-סביב עינייך וראי, כולם נקבצו באו-לך; חי-אני נאום-יהוה, כי כולם כעדי תלבשי, ותקשרים, ככלה.  מט,יט כי חורבותייך ושוממותייך, וארץ הריסותך:  כי עתה תצרי מיושב, ורחקו מבלעייך.  מט,כ עוד יאמרו באוזנייך, בני שיכולייך:  צר-לי המקום, גשה-לי ואשבה.  מט,כא ואמרת בלבבך, מי ילד-לי את-אלה, ואני שכולה, וגלמודה; גולה וסורה, ואלה מי גידל--הן אני נשארתי לבדי, אלה איפה הם.  

מט,כב כה-אמר אדוניי יהוה, הנה אשא אל-גויים ידי, ואל-עמים, ארים ניסי; והביאו בנייך בחוצן, ובנותייך על-כתף תינשאנה.  מט,כג והיו מלכים אומנייך, ושרותיהם מיניקותייך--אפיים ארץ ישתחוו לך, ועפר רגלייך ילחכו; וידעת כי-אני יהוה, אשר לא-יבושו קוויי.  

מט,כד היוקח מגיבור, מלקוח; ואם-שבי צדיק, יימלט.  

מט,כה כי-כה אמר יהוה, גם-שבי גיבור יוקח, ומלקוח עריץ, יימלט; ואת-יריבך אנוכי אריב, ואת-בנייך אנוכי אושיע.  מט,כו והאכלתי את-מונייך את-בשרם, וכעסיס דמם ישכרון; וידעו כל-בשר, כי אני יהוה מושיעך, וגואלך, אביר יעקוב.  

נ,א כה אמר יהוה, אי זה ספר כריתות אימכם אשר שילחתיה, או מי מנושיי, אשר-מכרתי אתכם לו; הן בעוונותיכם נמכרתם, ובפשעיכם שולחה אימכם.  נ,ב מדוע באתי ואין איש, קראתי ואין עונה--הקצור קצרה ידי מפדות, ואם-אין-בי כוח להציל; הן בגערתי אחריב ים, אשים נהרות מדבר, תבאש דגתם מאין מים, ותמות בצמא.  נ,ג אלביש שמיים, קדרות; ושק, אשים כסותם.  

נ,ד אדוניי יהוה, נתן לי לשון לימודים, לדעת לעות את-יעף, דבר; יעיר בבוקר בבוקר, יעיר לי אוזן, לשמוע, כלימודים.  נ,ה אדוניי יהוה פתח-לי אוזן, ואנוכי לא מריתי:  אחור, לא נסוגותי.  נ,ו גווי נתתי למכים, ולחיי למורטים; פניי לא הסתרתי, מכלימות ורוק.  נ,ז ואדוניי יהוה יעזור-לי, על-כן לא נכלמתי; על-כן שמתי פניי, כחלמיש, ואדע, כי-לא אבוש.  נ,ח קרוב, מצדיקי--מי-יריב איתי, נעמדה יחד; מי-בעל משפטי, ייגש אליי.  נ,ט הן אדוניי יהוה יעזור-לי, מי-הוא ירשיעני; הן כולם כבגד יבלו, עש יאכלם.  

נ,י מי בכם ירא יהוה, שומע בקול עבדו--אשר הלך חשכים, ואין נוגה לו, יבטח בשם יהוה, ויישען באלוהיו.  

נ,יא הן כלכם קודחי אש, מאזרי זיקות; לכו באור אשכם, ובזיקות ביערתם--מידי הייתה-זאת לכם, למעצבה תשכבון.  

נא,א שמעו אליי רודפי צדק, מבקשי יהוה; הביטו אל-צור חוצבתם, ואל-מקבת בור נוקרתם.  נא,ב הביטו אל-אברהם אביכם, ואל-שרה תחוללכם:  כי-אחד קראתיו, ואברכהו וארבהו.  נא,ג כי-ניחם יהוה ציון, ניחם כל-חורבותיה, וישם מדברה כעדן, וערבתה כגן-יהוה; ששון ושמחה יימצא בה, תודה וקול זמרה.  

נא,ד הקשיבו אליי עמי, ולאומי אליי האזינו:  כי תורה, מאיתי תצא, ומשפטי, לאור עמים ארגיע.  נא,ה קרוב צדקי יצא ישעי, וזרועיי עמים ישפוטו; אליי איים יקוו, ואל-זרועי ייחלון.  נא,ו שאו לשמיים עיניכם והביטו אל-הארץ מתחת, כי-שמיים כעשן נמלחו והארץ כבגד תבלה--ויושביה, כמו-כן ימותון; וישועתי לעולם תהיה, וצדקתי לא תיחת.  

נא,ז שמעו אליי יודעי צדק, עם תורתי בליבם:  אל-תיראו חרפת אנוש, ומגידופותם אל-תיחתו.  נא,ח כי כבגד יאכלם עש, וכצמר יאכלם סס; וצדקתי לעולם תהיה, וישועתי לדור דורים.  

נא,ט עורי עורי לבשי-עוז, זרוע יהוה--עורי כימי קדם, דורות עולמים; הלוא את-היא המחצבת רהב, מחוללת תנין.  נא,י הלוא את-היא המחרבת ים, מי תהום רבה; השמה, מעמקי-ים--דרך, לעבור גאולים.  נא,יא ופדויי יהוה ישובון, ובאו ציון ברינה, ושמחת עולם, על-ראשם; ששון ושמחה ישיגון, נסו יגון ואנחה.  

נא,יב אנוכי אנוכי הוא, מנחמכם; מי-את ותיראי מאנוש ימות, ומבן-אדם חציר יינתן.  נא,יג ותשכח יהוה עושך, נוטה שמיים ויוסד ארץ, ותפחד תמיד כל-היום מפני חמת המציק, כאשר כונן להשחית; ואיה, חמת המציק.  נא,יד מיהר צועה, להיפתח; ולא-ימות לשחת, ולא יחסר לחמו.  נא,טו ואנוכי, יהוה אלוהיך, רוגע הים, ויהמו גליו; יהוה צבאות, שמו.  נא,טז ואשים דבריי בפיך, ובצל ידי כיסיתיך; לנטוע שמיים וליסוד ארץ, ולאמור לציון עמי-אתה.  

נא,יז התעוררי התעוררי, קומי ירושלים, אשר שתית מיד יהוה, את-כוס חמתו; את-קובעת כוס התרעלה, שתית--מצית.  נא,יח אין-מנהל לה, מכל-בנים ילדה; ואין מחזיק בידה, מכל-בנים גידלה.  נא,יט שתיים הנה קוראותייך, מי ינוד לך; השוד והשבר והרעב והחרב, מי אנחמך.  נא,כ בנייך עולפו שכבו, בראש כל-חוצות--כתוא מכמר; המלאים חמת-יהוה, גערת אלוהייך.  נא,כא לכן שמעי-נא זאת, ענייה; ושכורת, ולא מיין.  

נא,כב כה-אמר אדונייך יהוה, ואלוהייך יריב עמו, הנה לקחתי מידך, את-כוס התרעלה--את-קובעת כוס חמתי, לא-תוסיפי לשתותה עוד.  נא,כג ושמתיה ביד-מוגייך, אשר-אמרו לנפשך שחי ונעבורה; ותשימי כארץ גווך, וכחוץ לעוברים.  

נב,א עורי עורי לבשי עוזך, ציון:  לבשי בגדי תפארתך, ירושלים עיר הקודש--כי לא יוסיף יבוא-בך עוד, ערל וטמא.  נב,ב התנערי מעפר קומי שבי, ירושלים; התפתחי מוסרי צווארך, שבייה בת-ציון.  

נב,ג כי-כה אמר יהוה, חינם נמכרתם; ולא בכסף, תיגאלו.  

נב,ד כי כה אמר אדוניי יהוה, מצריים ירד-עמי בראשונה לגור שם; ואשור, באפס עשקו.  נב,ה ועתה מה-לי-פה נאום-יהוה, כי-לוקח עמי חינם; מושליו יהילילו נאום-יהוה, ותמיד כל-היום שמי מנואץ.  נב,ו לכן יידע עמי, שמי; לכן ביום ההוא, כי-אני-הוא המדבר הנני.  

נב,ז מה-נאוו על-ההרים רגלי מבשר, משמיע שלום מבשר טוב--משמיע ישועה; אומר לציון, מלך אלוהייך.  נב,ח קול צופייך נשאו קול, יחדיו ירננו:  כי עין בעין יראו, בשוב יהוה ציון.  נב,ט פצחו רננו יחדיו, חורבות ירושלים:  כי-ניחם יהוה עמו, גאל ירושלים.  נב,י חשף יהוה את-זרוע קודשו, לעיני כל-הגויים; וראו, כל-אפסי-ארץ, את, ישועת אלוהינו.  

נב,יא סורו סורו צאו משם, טמא אל-תיגעו; צאו מתוכה--היברו, נושאי כלי יהוה.  נב,יב כי לא בחיפזון תצאו, ובמנוסה לא תלכון:  כי-הולך לפניכם יהוה, ומאספכם אלוהי ישראל.  

נב,יג הנה ישכיל, עבדי; ירום ונישא וגבה, מאוד.  נב,יד כאשר שממו עליך רבים, כן-משחת מאיש מראהו; ותוארו, מבני אדם.  נב,טו כן יזה גויים רבים, עליו יקפצו מלכים פיהם:  כי אשר לא-סופר להם, ראו, ואשר לא-שמעו, התבוננו.  

נג,א מי האמין, לשמועתנו; וזרוע יהוה, על-מי נגלתה.  נג,ב ויעל כיונק לפניו, וכשורש מארץ צייה--לא-תואר לו, ולא הדר; ונראהו ולא-מראה, ונחמדהו.  נג,ג נבזה וחדל אישים, איש מכאובות וידוע חולי; וכמסתר פנים ממנו, נבזה ולא חשבנוהו.  נג,ד אכן חוליינו הוא נשא, ומכאובינו סבלם; ואנחנו חשבנוהו, נגוע מוכה אלוהים ומעונה.  נג,ה והוא מחולל מפשעינו, מדוכא מעוונותינו; מוסר שלומנו עליו, ובחבורתו נרפא-לנו.  נג,ו כולנו כצאן תעינו, איש לדרכו פנינו; ויהוה הפגיע בו, את עוון כולנו.  נג,ז ניגש והוא נענה, ולא יפתח-פיו, כשה לטבח יובל, וכרחל לפני גוזזיה נאלמה; ולא יפתח, פיו.  נג,ח מעוצר וממשפט לוקח, ואת-דורו מי ישוחח:  כי נגזר מארץ חיים, מפשע עמי נגע למו.  נג,ט וייתן את-רשעים קברו, ואת-עשיר במותיו; על לא-חמס עשה, ולא מרמה בפיו.  נג,י ויהוה חפץ דכאו, החלי--אם-תשים אשם נפשו, יראה זרע יאריך ימים; וחפץ יהוה, בידו יצלח.  נג,יא מעמל נפשו, יראה ישבע--בדעתו יצדיק צדיק עבדי, לרבים; ועוונותם, הוא יסבול.  נג,יב לכן אחלק-לו ברבים, ואת-עצומים יחלק שלל, תחת אשר הערה למוות נפשו, ואת-פושעים נמנה; והוא חטא-רבים נשא, ולפושעים יפגיע.  

נד,א רוני עקרה, לא ילדה; פצחי רינה וצהלי לא-חלה, כי-רבים בני-שוממה מבני בעולה אמר יהוה.  נד,ב הרחיבי מקום אוהלך, ויריעות משכנותייך יטו--אל-תחשוכי; האריכי, מיתרייך, ויתדותייך, חזקי.  נד,ג כי-ימין ושמאל, תפרוצי; וזרעך גויים יירש, וערים נשמות יושיבו.  נד,ד אל-תיראי כי-לא תבושי, ואל-תיכלמי כי לא תחפירי:  כי בושת עלומייך תשכחי, וחרפת אלמנותייך לא תזכרי-עוד.  נד,ה כי בועלייך עושייך, יהוה צבאות שמו; וגואלך קדוש ישראל, אלוהי כל-הארץ ייקרא.  נד,ו כי-כאישה עזובה ועצובת רוח, קראך יהוה; ואשת נעורים כי תימאס, אמר אלוהייך.  נד,ז ברגע קטון, עזבתיך; וברחמים גדולים, אקבצך.  נד,ח בשצף קצף, הסתרתי פניי רגע ממך, ובחסד עולם, ריחמתיך--אמר גואלך, יהוה.  

נד,ט כי-מי נוח, זאת לי, אשר נשבעתי מעבור מי-נוח עוד, על-הארץ--כן נשבעתי מקצוף עלייך, ומגעור-בך.  נד,י כי ההרים ימושו, והגבעות תמוטינה--וחסדי מאיתך לא-ימוש, וברית שלומי לא תמוט, אמר מרחמך, יהוה.  

נד,יא ענייה סוערה, לא נוחמה; הנה אנוכי מרביץ בפוך, אבנייך, ויסדתיך, בספירים.  נד,יב ושמתי כדכוד שמשותייך, ושערייך לאבני אקדח; וכל-גבולך, לאבני-חפץ.  נד,יג וכל-בנייך, לימודי יהוה; ורב, שלום בנייך.  נד,יד בצדקה, תיכונני; רחקי מעושק, כי-לא תיראי, וממחיתה, כי לא-תקרב אלייך.  נד,טו הן גור יגור אפס, מאותי--מי-גר איתך, עלייך ייפול.  נד,טז הנה אנוכי, בראתי חרש--נופח באש פחם, ומוציא כלי למעשהו; ואנוכי בראתי משחית, לחבל.  נד,יז כל-כלי יוצר עלייך, לא יצלח, וכל-לשון תקום-איתך למשפט, תרשיעי; זאת נחלת עבדי יהוה וצדקתם, מאיתי--נאום-יהוה.  

נה,א הוי כל-צמא לכו למים, ואשר אין-לו כסף; לכו שברו, ואכולו, ולכו שברו בלא-כסף ובלא מחיר, יין וחלב.  נה,ב למה תשקלו-כסף בלא-לחם, ויגיעכם בלא לשובעה; שמעו שמוע אליי ואכלו-טוב, ותתענג בדשן נפשכם.  נה,ג הטו אוזנכם ולכו אליי, שמעו ותחי נפשכם; ואכרתה לכם ברית עולם, חסדי דויד הנאמנים.  נה,ד הן עד לאומים, נתתיו; נגיד ומצווה, לאומים.  נה,ה הן גוי לא-תדע תקרא, וגוי לא-ידעוך אליך ירוצו--למען יהוה אלוהיך, ולקדוש ישראל כי פיארך.  

נה,ו דרשו יהוה, בהימצאו; קראוהו, בהיותו קרוב.  נה,ז יעזוב רשע דרכו, ואיש אוון מחשבותיו; וישוב אל-יהוה וירחמהו, ואל-אלוהינו כי-ירבה לסלוח.  נה,ח כי לא מחשבותיי מחשבותיכם, ולא דרכיכם דרכיי--נאום, יהוה.  נה,ט כי-גבהו שמיים, מארץ--כן גבהו דרכיי מדרכיכם, ומחשבותיי ממחשבותיכם.  נה,י כי כאשר יירד הגשם והשלג מן-השמיים, ושמה לא ישוב--כי אם-הרווה את-הארץ, והולידה והצמיחה; ונתן זרע לזורע, ולחם לאוכל.  נה,יא כן יהיה דברי אשר ייצא מפי, לא-ישוב אליי ריקם:  כי אם-עשה את-אשר חפצתי, והצליח אשר שלחתיו.  נה,יב כי-בשמחה תצאו, ובשלום תובלון; ההרים והגבעות, יפצחו לפניכם רינה, וכל-עצי השדה, ימחאו-כף.  נה,יג תחת הנעצוץ יעלה ברוש, ותחת הסרפד יעלה הדס; והיה ליהוה לשם, לאות עולם לא ייכרת.  

נו,א כה אמר יהוה, שמרו משפט ועשו צדקה:  כי-קרובה ישועתי לבוא, וצדקתי להיגלות.  נו,ב אשרי אנוש יעשה-זאת, ובן-אדם יחזיק בה--שומר שבת מחללו, ושומר ידו מעשות כל-רע.  

נו,ג ואל-יאמר בן-הנכר, הנלווה אל-יהוה לאמור, הבדל יבדילני יהוה, מעל עמו; ואל-יאמר הסריס, הן אני עץ יבש.  

נו,ד כי-כה אמר יהוה, לסריסים אשר ישמרו את-שבתותיי, ובחרו, באשר חפצתי; ומחזיקים, בבריתי.  נו,ה ונתתי להם בביתי ובחומותיי, יד ושם--טוב, מבנים ומבנות:  שם עולם אתן-לו, אשר לא ייכרת.  

נו,ו ובני הנכר, הנלווים על-יהוה לשרתו, ולאהבה את-שם יהוה, להיות לו לעבדים--כל-שומר שבת מחללו, ומחזיקים בבריתי.  נו,ז והביאותים אל-הר קודשי, ושימחתים בבית תפילתי--עולותיהם וזבחיהם לרצון, על-מזבחי:  כי ביתי, בית-תפילה ייקרא לכל-העמים.  נו,ח נאום אדוניי יהוה, מקבץ נדחי ישראל:  עוד אקבץ עליו, לנקבציו.  נו,ט כול, חיתו שדיי; איתיו, לאכול כל-חיתו ביער.  

נו,י צופיו עיוורים כולם, לא ידעו--כולם כלבים אילמים, לא יוכלו לנבוח; הוזים, שוכבים, אוהבי, לנום.  נו,יא והכלבים עזי-נפש, לא ידעו שובעה, והמה רועים, לא ידעו הבין; כולם לדרכם פנו, איש לבצעו מקצהו.  נו,יב איתיו אקחה-יין, ונסבאה שיכר; והיה כזה יום מחר, גדול יתר מאוד.  נז,א הצדיק אבד, ואין איש שם על-לב; ואנשי-חסד נאספים באין מבין, כי-מפני הרעה נאסף הצדיק.  נז,ב יבוא שלום, ינוחו על-משכבותם; הולך, נכוחו.  

נז,ג ואתם קרבו-הנה, בני עוננה; זרע מנאף, ותזנה.  נז,ד על-מי, תתענגו--על-מי תרחיבו פה, תאריכו לשון; הלוא-אתם ילדי-פשע, זרע שקר.  נז,ה הניחמים, באלים, תחת, כל-עץ רענן; שוחטי הילדים בנחלים, תחת סעיפי הסלעים.  נז,ו בחלקי-נחל חלקך, הם הם גורלך; גם-להם שפכת נסך, העלית מנחה--העל אלה, אינחם.  נז,ז על הר-גבוה ונישא, שמת משכבך; גם-שם עלית, לזבוח זבח.  נז,ח ואחר הדלת והמזוזה, שמת זכרונך:  כי מאיתי גילית ותעלי, הרחבת משכבך ותכרות-לך מהם--אהבת משכבם, יד חזית.  נז,ט ותשורי למלך בשמן, ותרבי ריקוחייך; ותשלחי צירייך עד-מרחוק, ותשפילי עד-שאול.  נז,י ברוב דרכך יגעת, לא אמרת נואש; חית ידך מצאת, על-כן לא חלית.  נז,יא ואת-מי דאגת ותיראי, כי תכזבי, ואותי לא זכרת, לא-שמת על-ליבך; הלוא אני מחשה ומעולם, ואותי לא תיראי.  נז,יב אני אגיד, צדקתך; ואת-מעשייך, ולא יועילוך.  נז,יג בזעקך יצילוך קיבוצייך, ואת-כולם יישא-רוח ייקח-הבל; והחוסה בי ינחל-ארץ, ויירש הר-קודשי.  נז,יד ואמר סולו-סולו, פנו-דרך; הרימו מכשול, מדרך עמי.  

נז,טו כי כה אמר רם ונישא, שוכן עד וקדוש שמו--מרום וקדוש, אשכון; ואת-דכא, ושפל-רוח, להחיות רוח שפלים, ולהחיות לב נדכאים.  נז,טז כי לא לעולם אריב, ולא לנצח אקצוף:  כי-רוח מלפניי יעטוף, ונשמות אני עשיתי.  נז,יז בעוון בצעו קצפתי ואכהו, הסתר ואקצוף; וילך שובב, בדרך ליבו.  נז,יח דרכיו ראיתי, וארפאהו; ואנחהו, ואשלם ניחומים לו ולאביליו.  נז,יט בורא, ניב שפתיים; שלום שלום לרחוק ולקרוב, אמר יהוה--ורפאתיו.  נז,כ והרשעים, כים נגרש:  כי השקט לא יוכל, ויגרשו מימיו רפש וטיט.  נז,כא אין שלום, אמר אלוהיי לרשעים.  

נח,א קרא בגרון אל-תחשוך, כשופר הרם קולך; והגד לעמי פשעם, ולבית יעקוב חטאותם.  נח,ב ואותי, יום יום ידרושון, ודעת דרכיי, יחפצון; כגוי אשר-צדקה עשה, ומשפט אלוהיו לא עזב, ישאלוני משפטי-צדק, קרבת אלוהים יחפצון.  נח,ג למה צמנו ולא ראית, עינינו נפשנו ולא תדע; הן ביום צומכם תמצאו-חפץ, וכל-עצביכם תנגושו.  נח,ד הן לריב ומצה תצומו, ולהכות באגרוף רשע; לא-תצומו כיום, להשמיע במרום קולכם.  נח,ה הכזה, יהיה צום אבחרהו--יום ענות אדם, נפשו; הלכוף כאגמון ראשו, ושק ואפר יציע--הלזה תקרא-צום, ויום רצון ליהוה.  נח,ו הלוא זה, צום אבחרהו--פתח חרצובות רשע, התר אגודות מוטה; ושלח רצוצים חופשים, וכל-מוטה תנתקו.  נח,ז הלוא פרוס לרעב לחמך, ועניים מרודים תביא בית:  כי-תראה ערום וכיסיתו, ומבשרך לא תתעלם.  נח,ח אז ייבקע כשחר אורך, וארוכתך מהרה תצמח; והלך לפניך צדקך, כבוד יהוה יאספך.  נח,ט אז תקרא ויהוה יענה, תשווע ויאמר הנני:  אם-תסיר מתוכך מוטה, שלח אצבע ודבר-אוון.  נח,י ותפק לרעב נפשך, ונפש נענה תשביע; וזרח בחושך אורך, ואפילתך כצוהריים.  נח,יא ונחך יהוה, תמיד, והשביע בצחצחות נפשך, ועצמותיך יחליץ; והיית, כגן רווה, וכמוצא מים, אשר לא-יכזבו מימיו.  נח,יב ובנו ממך חורבות עולם, מוסדי דור-ודור תקומם; וקורא לך גודר פרץ, משובב נתיבות לשבת.  נח,יג אם-תשיב משבת רגלך, עשות חפציך ביום קודשי; וקראת לשבת עונג, לקדוש יהוה מכובד, וכיבדתו מעשות דרכיך, ממצוא חפצך ודבר דבר.  נח,יד אז, תתענג על-יהוה, והרכבתיך, על-במותי ארץ; והאכלתיך, נחלת יעקוב אביך--כי פי יהוה, דיבר.  

נט,א הן לא-קצרה יד-יהוה, מהושיע; ולא-כבדה אוזנו, משמוע.  נט,ב כי אם-עוונותיכם, היו מבדילים, ביניכם, לבין אלוהיכם; וחטאותיכם, הסתירו פנים מכם--משמוע.  נט,ג כי כפיכם נגואלו בדם, ואצבעותיכם בעוון; שפתותיכם, דיברו-שקר--לשונכם, עוולה תהגה.  נט,ד אין-קורא בצדק, ואין נשפט באמונה; בטוח על-תוהו ודבר-שוא, הרה עמל והולד אוון.  נט,ה ביצי צפעוני ביקעו, וקורי עכביש יארוגו; האוכל מביציהם ימות, והזורה תיבקע אפעה.  נט,ו קוריהם לא-יהיו לבגד, ולא יתכסו במעשיהם; מעשיהם, מעשי-אוון, ופועל חמס, בכפיהם.  נט,ז רגליהם, לרע ירוצו, וימהרו, לשפוך דם נקי; מחשבותיהם, מחשבות אוון--שוד ושבר, במסילותם.  נט,ח דרך שלום לא ידעו, ואין משפט במעגלותם; נתיבותיהם, עיקשו להם--כול דורך בה, לא ידע שלום.  נט,ט על-כן, רחק משפט ממנו, ולא תשיגנו, צדקה; נקווה לאור והנה-חושך, לנגוהות באפילות נהלך.  נט,י נגששה כעיוורים קיר, וכאין עיניים נגששה; כשלנו בצוהריים כנשף, באשמנים כמתים.  נט,יא נהמה כדובים כולנו, וכיונים הגה נהגה; נקווה למשפט ואין, לישועה רחקה ממנו.  נט,יב כי-רבו פשעינו נגדך, וחטאותינו ענתה בנו:  כי-פשעינו איתנו, ועוונותינו ידענום.  נט,יג פשוע וכחש ביהוה, ונסוג מאחר אלוהינו; דבר-עושק וסרה, הורו והוגו מלב דברי-שקר.  נט,יד והוסג אחור משפט, וצדקה מרחוק תעמוד:  כי-כשלה ברחוב אמת, ונכוחה לא-תוכל לבוא.  

נט,טו ותהי האמת נעדרת, וסר מרע משתולל; וירא יהוה ויירע בעיניו, כי-אין משפט.  נט,טז וירא כי-אין איש, וישתומם כי אין מפגיע; ותושע לו זרועו, וצדקתו היא סמכתהו.  נט,יז וילבש צדקה כשריין, וכובע ישועה בראשו; וילבש בגדי נקם, תלבושת, ויעט כמעיל, קנאה.  נט,יח כעל גמולות, כעל ישלם--חמה לצריו, גמול לאויביו; לאיים, גמול ישלם.  נט,יט וייראו ממערב את-שם יהוה, וממזרח-שמש את-כבודו:  כי-יבוא כנהר צר, רוח יהוה נוססה בו.  נט,כ ובא לציון גואל, ולשבי פשע ביעקוב--נאום, יהוה.  נט,כא ואני, זאת בריתי אותם אמר יהוה--רוחי אשר עליך, ודבריי אשר-שמתי בפיך:  לא-ימושו מפיך ומפי זרעך ומפי זרע זרעך, אמר יהוה, מעתה, ועד-עולם.  

ס,א קומי אורי, כי בא אורך; וכבוד יהוה, עלייך זרח.  ס,ב כי-הנה החושך יכסה-ארץ, וערפל לאומים; ועלייך יזרח יהוה, וכבודו עלייך ייראה.  ס,ג והלכו גויים, לאורך; ומלכים, לנוגה זרחך.  ס,ד שאי-סביב עינייך, וראי--כולם, נקבצו באו-לך; בנייך מרחוק יבואו, ובנותייך על-צד תיאמנה.  ס,ה אז תראי ונהרת, ופחד ורחב לבבך:  כי-ייהפך עלייך המון ים, חיל גויים יבואו לך.  ס,ו שפעת גמלים תכסך, בכרי מדיין ועיפה--כולם, משבא יבואו; זהב ולבונה יישאו, ותהילות יהוה יבשרו.  ס,ז כל-צאן קדר ייקבצו לך, אילי נביות ישרתונך; יעלו על-רצון מזבחי, ובית תפארתי אפאר.  ס,ח מי-אלה, כעב תעופינה; וכיונים, אל-ארובותיהם.  ס,ט כי-לי איים יקוו, ואונייות תרשיש בראשונה, להביא בנייך מרחוק, כספם וזהבם איתם--לשם יהוה אלוהייך, ולקדוש ישראל כי פיארך.  ס,י ובנו בני-נכר חומותייך, ומלכיהם ישרתונך:  כי בקצפי הכיתיך, וברצוני ריחמתיך.  ס,יא ופיתחו שערייך תמיד יומם ולילה, לא ייסגרו:  להביא אלייך חיל גויים, ומלכיהם נהוגים.  ס,יב כי-הגוי והממלכה אשר לא-יעבדוך, יאבדו; והגויים, חרוב יחרבו.  ס,יג כבוד הלבנון אלייך יבוא, ברוש תדהר ותאשור יחדיו--לפאר מקום מקדשי, ומקום רגליי אכבד.  ס,יד והלכו אלייך שחוח בני מענייך, והשתחוו על-כפות רגלייך כל-מנאצייך; וקראו לך עיר יהוה, ציון קדוש ישראל.  ס,טו תחת היותך עזובה ושנואה, ואין עובר; ושמתיך לגאון עולם, משוש דור ודור.  ס,טז וינקת חלב גויים, ושוד מלכים תינקי; וידעת, כי אני יהוה מושיעך, וגואלך, אביר יעקוב.  ס,יז תחת הנחושת אביא זהב, ותחת הברזל אביא כסף, ותחת העצים נחושת, ותחת האבנים ברזל; ושמתי פקודתך שלום, ונוגשייך צדקה.  ס,יח לא-יישמע עוד חמס בארצך, שוד ושבר בגבולייך; וקראת ישועה חומותייך, ושערייך תהילה.  ס,יט לא-יהיה-לך עוד השמש, לאור יומם, ולנוגה, הירח לא-יאיר לך; והיה-לך יהוה לאור עולם, ואלוהייך לתפארתך.  ס,כ לא-יבוא עוד שמשך, וירחך לא ייאסף:  כי יהוה, יהיה-לך לאור עולם, ושלמו, ימי אבלך.  ס,כא ועמך כולם צדיקים, לעולם יירשו ארץ; נצר מטעיי מעשה ידיי, להתפאר.  ס,כב הקטון יהיה לאלף, והצעיר לגוי עצום; אני יהוה, בעיתה אחישנה.  

סא,א רוח אדוניי יהוה, עליי--יען משח יהוה אותי לבשר ענווים, שלחני לחבוש לנשברי-לב, לקרוא לשבויים דרור, ולאסורים פקח-קוח.  סא,ב לקרוא שנת-רצון ליהוה, ויום נקם לאלוהינו, לנחם, כל-אבילים.  סא,ג לשום לאבילי ציון, לתת להם פאר תחת אפר שמן ששון תחת אבל--מעטה תהילה, תחת רוח כהה; וקורא להם אילי הצדק, מטע יהוה להתפאר.  סא,ד ובנו חורבות עולם, שוממות ראשונים יקוממו; וחידשו ערי חורב, שוממות דור ודור.  סא,ה ועמדו זרים, ורעו צאנכם; ובני נכר, איכריכם וכורמיכם.  סא,ו ואתם, כוהני יהוה תיקראו--משרתי אלוהינו, ייאמר לכם; חיל גויים תאכלו, ובכבודם תתיימרו.  סא,ז תחת בושתכם משנה, וכלימה ירונו חלקם; לכן בארצם משנה יירשו, שמחת עולם תהיה להם.  סא,ח כי אני יהוה אוהב משפט, שונא גזל בעולה; ונתתי פעולתם באמת, וברית עולם אכרות להם.  סא,ט ונודע בגויים זרעם, וצאצאיהם בתוך העמים; כל-רואיהם יכירום, כי הם זרע בירך יהוה.  

סא,י שוש אשיש ביהוה, תגל נפשי באלוהיי--כי הלבישני בגדי-ישע, מעיל צדקה יעטני:  כחתן יכהן פאר, וככלה תעדה כליה.  סא,יא כי כארץ תוציא צמחה, וכגנה זירועיה תצמיח--כן אדוניי יהוה, יצמיח צדקה ותהילה, נגד, כל-הגויים.  סב,א למען ציון לא אחשה, ולמען ירושלים לא אשקוט, עד-ייצא כנוגה צדקה, וישועתה כלפיד יבער.  סב,ב וראו גויים צדקך, וכל-מלכים כבודך; וקורא לך שם חדש, אשר פי יהוה ייקובנו.  סב,ג והיית עטרת תפארת, ביד-יהוה; וצניף מלוכה, בכף-אלוהייך.  סב,ד לא-ייאמר לך עוד עזובה, ולארצך לא-ייאמר עוד שממה--כי לך ייקרא חפצי-בה, ולארצך בעולה:  כי-חפץ יהוה בך, וארצך תיבעל.  סב,ה כי-יבעל בחור בתולה, יבעלוך בנייך; ומשוש חתן על-כלה, ישיש עלייך אלוהייך.  סב,ו על-חומותייך ירושלים, הפקדתי שומרים--כל-היום וכל-הלילה תמיד, לא יחשו; המזכירים, את-יהוה--אל-דומי, לכם.  סב,ז ואל-תיתנו דומי, לו:  עד-יכונן ועד-ישים את-ירושלים, תהילה--בארץ.  סב,ח נשבע יהוה בימינו, ובזרוע עוזו:  אם-אתן את-דגנך עוד מאכל, לאויבייך, ואם-ישתו בני-נכר תירושך, אשר יגעת בו.  סב,ט כי מאספיו יאכלוהו, והיללו את-יהוה; ומקבציו ישתוהו, בחצרות קודשי.  

סב,י עברו עברו בשערים, פנו דרך העם; סולו סולו המסילה סקלו מאבן, הרימו נס על-העמים.  סב,יא הנה יהוה, השמיע אל-קצה הארץ, אמרו לבת-ציון, הנה ישעך בא; הנה שכרו איתו, ופעולתו לפניו.  סב,יב וקראו להם עם-הקודש, גאולי יהוה; ולך ייקרא דרושה, עיר לא נעזבה.  

סג,א מי-זה בא מאדום, חמוץ בגדים מבוצרה, זה הדור בלבושו, צועה ברוב כוחו; אני מדבר בצדקה, רב להושיע.  סג,ב מדוע אדום, ללבושך; ובגדיך, כדורך בגת.  סג,ג פורה דרכתי לבדי, ומעמים אין-איש איתי, ואדרכם באפי, וארמסם בחמתי; ויז נצחם על-בגדיי, וכל-מלבושיי אגאלתי.  סג,ד כי יום נקם, בליבי; ושנת גאוליי, באה.  סג,ה ואביט ואין עוזר, ואשתומם ואין סומך; ותושע לי זרועי, וחמתי היא סמכתני.  סג,ו ואבוס עמים באפי, ואשכרם בחמתי; ואוריד לארץ, נצחם.  

סג,ז חסדי יהוה אזכיר, תהילות יהוה, כעל, כול אשר-גמלנו יהוה; ורב-טוב לבית ישראל, אשר-גמלם כרחמיו וכרוב חסדיו.  סג,ח ויאמר אך-עמי המה, בנים לא ישקרו; ויהי להם, למושיע.  סג,ט בכל-צרתם לו צר, ומלאך פניו הושיעם--באהבתו ובחמלתו, הוא גאלם; וינטלם וינשאם, כל-ימי עולם.  סג,י והמה מרו ועיצבו, את-רוח קודשו; וייהפך להם לאויב, הוא נלחם-בם.  סג,יא ויזכור ימי-עולם, משה עמו; איה המעלם מים, את רועי צאנו--איה השם בקרבו, את-רוח קודשו.  סג,יב מוליך לימין משה, זרוע תפארתו; בוקע מים מפניהם, לעשות לו שם עולם.  סג,יג מוליכם, בתהומות; כסוס במדבר, לא ייכשלו.  סג,יד כבהמה בבקעה תרד, רוח יהוה תניחנו--כן ניהגת עמך, לעשות לך שם תפארת.  סג,טו הבט משמיים וראה, מזבול קודשך ותפארתך:  איה קנאתך וגבורותיך, המון מעיך ורחמיך אליי התאפקו.  סג,טז כי-אתה אבינו--כי אברהם לא ידענו, וישראל לא יכירנו:  אתה יהוה אבינו, גואלנו מעולם שמך.  סג,יז למה תתענו יהוה מדרכיך, תקשיח ליבנו מיראתך; שוב למען עבדיך, שבטי נחלתך.  סג,יח למצער, ירשו עם-קודשך; צרינו, בוססו מקדשך.  סג,יט היינו, מעולם לא-משלת בם--לא-נקרא שמך, עליהם; לו-קרעת שמיים ירדת, מפניך הרים נזולו.  סד,א כקדוח אש המסים, מים תבעה-אש, להודיע שמך, לצריך; מפניך, גויים ירגזו.  סד,ב בעשותך נוראות, לא נקווה; ירדת, מפניך הרים נזולו.  

סד,ג ומעולם לא-שמעו, לא האזינו; עין לא-ראתה, אלוהים זולתך--יעשה, למחכה-לו.  סד,ד פגעת את-שש ועושה צדק, בדרכיך יזכרוך; הן-אתה קצפת ונחטא, בהם עולם וניוושע.  סד,ה ונהי כטמא כולנו, וכבגד עידים כל-צדקותינו; ונבל כעלה כולנו, ועוונינו כרוח יישאונו.  סד,ו ואין-קורא בשמך, מתעורר להחזיק בך:  כי-הסתרת פניך ממנו, ותמוגנו ביד-עווננו.  סד,ז ועתה יהוה, אבינו אתה; אנחנו החומר ואתה יוצרנו, ומעשה ידך כולנו.  סד,ח אל-תקצוף יהוה עד-מאוד, ואל-לעד תזכור עוון; הן הבט-נא, עמך כולנו.  סד,ט ערי קודשך, היו מדבר; ציון מדבר הייתה, ירושלים שממה.  סד,י בית קודשנו ותפארתנו, אשר היללוך אבותינו--היה, לשריפת אש; וכל-מחמדינו, היה לחורבה.  סד,יא העל-אלה תתאפק, יהוה; תחשה ותעננו, עד-מאוד.  

סה,א נדרשתי ללא שאלו, נמצאתי ללא ביקשוני; אמרתי הנני הנני, אל-גוי לא-קורא בשמי.  סה,ב פירשתי ידיי כל-היום, אל-עם סורר--ההולכים הדרך לא-טוב, אחר מחשבותיהם.  סה,ג העם, המכעיסים אותי על-פניי--תמיד:  זובחים, בגנות, ומקטרים, על-הלבינים.  סה,ד היושבים, בקברים, ובנצורים, ילינו; האוכלים בשר החזיר, ומרק פיגולים כליהם.  סה,ה האומרים קרב אליך, אל-תיגש-בי כי קדשתיך; אלה עשן באפי, אש יוקדת כל-היום.  סה,ו הנה כתובה, לפניי:  לא אחשה כי אם-שילמתי, ושילמתי על-חיקם.  סה,ז עוונותיכם ועוונות אבותיכם יחדיו, אמר יהוה, אשר קיטרו על-ההרים, ועל-הגבעות חירפוני; ומדותי פעולתם ראשונה, אל-חיקם.  

סה,ח כה אמר יהוה, כאשר יימצא התירוש באשכול, ואמר אל-תשחיתהו, כי ברכה בו--כן אעשה למען עבדיי, לבלתי השחית הכול.  סה,ט והוצאתי מיעקוב זרע, ומיהודה יורש הריי; וירשוה בחיריי, ועבדיי ישכנו-שמה.  סה,י והיה השרון לנווה-צאן, ועמק עכור לרבץ בקר, לעמי, אשר דרשוני.  סה,יא ואתם עוזבי יהוה, השכחים את-הר קודשי--העורכים לגד שולחן, והממלאים למני ממסך.  סה,יב ומניתי אתכם לחרב, וכולכם לטבח תכרעו--יען קראתי ולא עניתם, דיברתי ולא שמעתם; ותעשו הרע בעיניי, ובאשר לא-חפצתי בחרתם.  

סה,יג לכן כה-אמר אדוניי יהוה, הנה עבדיי יאכלו ואתם תרעבו--הנה עבדיי ישתו, ואתם תצמאו; הנה עבדיי ישמחו, ואתם תבושו.  סה,יד הנה עבדיי ירונו, מטוב לב; ואתם תצעקו מכאב לב, ומשבר רוח תיילילו.  סה,טו והנחתם שמכם לשבועה לבחיריי, והמיתך אדוניי יהוה; ולעבדיו יקרא, שם אחר.  סה,טז אשר המתברך בארץ, יתברך באלוהי אמן, והנשבע בארץ, יישבע באלוהי אמן:  כי נשכחו, הצרות הראשונות, וכי נסתרו, מעיניי.  סה,יז כי-הנני בורא שמיים חדשים, וארץ חדשה; ולא תיזכרנה הראשונות, ולא תעלינה על-לב.  סה,יח כי-אם-שישו וגילו עדי-עד, אשר אני בורא:  כי הנני בורא את-ירושלים גילה, ועמה משוש.  סה,יט וגלתי בירושלים, וששתי בעמי; ולא-יישמע בה עוד, קול בכי וקול זעקה.  סה,כ לא-יהיה משם עוד, עול ימים וזקן, אשר לא-ימלא, את-ימיו:  כי הנער, בן-מאה שנה ימות, והחוטא, בן-מאה שנה יקולל.  סה,כא ובנו בתים, וישבו; ונטעו כרמים, ואכלו פריים.  סה,כב לא יבנו ואחר יישב, לא ייטעו ואחר יאכל:  כי-כימי העץ ימי עמי, ומעשה ידיהם יבלו בחיריי.  סה,כג לא ייגעו לריק, ולא יילדו לבהלה:  כי זרע ברוכי יהוה, המה, וצאצאיהם, איתם.  סה,כד והיה טרם-יקראו, ואני אענה; עוד הם מדברים, ואני אשמע.  סה,כה זאב וטלה ירעו כאחד, ואריה כבקר יאכל-תבן, ונחש, עפר לחמו; לא-ירעו ולא-ישחיתו בכל-הר קודשי, אמר יהוה.  

סו,א כה, אמר יהוה, השמיים כיסאי, והארץ הדום רגליי; אי-זה בית אשר תבנו-לי, ואי-זה מקום מנוחתי.  סו,ב ואת-כל-אלה ידי עשתה, ויהיו כל-אלה נאום-יהוה; ואל-זה אביט--אל-עני ונכה-רוח, וחרד על-דברי.  סו,ג שוחט השור מכה-איש, זובח השה עורף כלב, מעלה מנחה דם-חזיר, מזכיר לבונה מברך אוון--גם-המה, בחרו בדרכיהם, ובשיקוציהם, נפשם חפצה.  סו,ד גם-אני אבחר בתעלוליהם, ומגורותם אביא להם--יען קראתי ואין עונה, דיברתי ולא שמעו; ויעשו הרע בעיניי, ובאשר לא-חפצתי בחרו.  

סו,ה שמעו, דבר-יהוה, החרדים, אל-דברו; אמרו אחיכם שונאיכם מנדיכם, למען שמי יכבד יהוה--ונראה בשמחתכם, והם יבושו.  סו,ו קול שאון מעיר, קול מהיכל; קול יהוה, משלם גמול לאויביו.  סו,ז בטרם תחיל, ילדה; בטרם יבוא חבל לה, והמליטה זכר.  סו,ח מי-שמע כזאת, מי ראה כאלה--היוחל ארץ ביום אחד, אם-ייוולד גוי פעם אחת:  כי-חלה גם-ילדה ציון, את-בניה.  סו,ט האני אשביר ולא אוליד, יאמר יהוה; אם-אני המוליד ועצרתי, אמר אלוהייך.  

סו,י שמחו את-ירושלים וגילו בה, כל-אוהביה; שישו איתה משוש, כל-המתאבלים עליה.  סו,יא למען תינקו ושבעתם, משוד תנחומיה; למען תמוצו והתענגתם, מזיז כבודה.  

סו,יב כי-כה אמר יהוה, הנני נוטה-אליה כנהר שלום וכנחל שוטף כבוד גויים--וינקתם; על-צד, תינשאו, ועל-ברכיים, תשועשעו.  סו,יג כאיש, אשר אימו תנחמנו--כן אנוכי אנחמכם, ובירושלים תנוחמו.  סו,יד וראיתם ושש ליבכם, ועצמותיכם כדשא תפרחנה; ונודעה יד-יהוה את-עבדיו, וזעם את-אויביו.  

סו,טו כי-הנה יהוה באש יבוא, וכסופה מרכבותיו--להשיב בחמה אפו, וגערתו בלהבי-אש.  סו,טז כי באש יהוה נשפט, ובחרבו את-כל-בשר; ורבו, חללי יהוה.  סו,יז המתקדשים והמיטהרים אל-הגנות, אחר אחת בתווך, אוכלי בשר החזיר, והשקץ והעכבר--יחדיו יסופו, נאום-יהוה.  סו,יח ואנוכי, מעשיהם ומחשבותיהם--באה, לקבץ את-כל-הגויים והלשונות; ובאו, וראו את-כבודי.  סו,יט ושמתי בהם אות, ושילחתי מהם פליטים אל-הגויים תרשיש פול ולוד מושכי קשת--תובל ויוון:  האיים הרחוקים, אשר לא-שמעו את-שמעי ולא-ראו את-כבודי--והגידו את-כבודי, בגויים.  סו,כ והביאו את-כל-אחיכם מכל-הגויים מנחה ליהוה בסוסים וברכב ובצבים ובפרדים ובכרכרות, על הר קודשי ירושלים--אמר יהוה:  כאשר יביאו בני ישראל את-המנחה בכלי טהור, בית יהוה.  סו,כא וגם-מהם אקח לכוהנים ללויים, אמר יהוה.  סו,כב כי כאשר השמיים החדשים והארץ החדשה אשר אני עושה, עומדים לפניי--נאום-יהוה:  כן יעמוד זרעכם, ושמכם.  סו,כג והיה, מדי-חודש בחודשו, ומדי שבת, בשבתו; יבוא כל-בשר להשתחוות לפניי, אמר יהוה.  סו,כד ויצאו וראו--בפגרי האנשים, הפושעים בי:  כי תולעתם לא תמות, ואישם לא תכבה, והיו דיראון, לכל-בשר.

[ירמיהו].
א,א דברי ירמיהו, בן-חלקייהו, מן-הכוהנים אשר בענתות, בארץ בנימין.  א,ב אשר היה דבר-יהוה אליו, בימי יאשייהו בן-אמון מלך יהודה, בשלוש-עשרה שנה, למולכו.  א,ג ויהי, בימי יהויקים בן-יאשייהו מלך יהודה, עד-תום עשתי עשרה שנה, לצדקייהו בן-יאשייהו מלך יהודה--עד-גלות ירושלים, בחודש החמישי.  

א,ד ויהי דבר-יהוה, אליי לאמור.  א,ה בטרם אצורך בבטן ידעתיך, ובטרם תצא מרחם הקדשתיך:  נביא לגויים, נתתיך.  א,ו ואומר, אהה אדוניי יהוה, הנה לא-ידעתי, דבר:  כי-נער, אנוכי.  

א,ז ויאמר יהוה אליי, אל-תאמר נער אנוכי:  כי על-כל-אשר אשלחך, תלך, ואת כל-אשר אצווך, תדבר.  א,ח אל-תירא, מפניהם:  כי-איתך אני להצילך, נאום-יהוה.  א,ט וישלח יהוה את-ידו, ויגע על-פי; ויאמר יהוה אליי, הנה נתתי דבריי בפיך.  א,י ראה הפקדתיך היום הזה, על-הגויים ועל-הממלכות, לנתוש ולנתוץ, ולהאביד ולהרוס--לבנות, ולנטוע.  

א,יא ויהי דבר-יהוה אליי לאמור, מה-אתה רואה ירמיהו; ואומר, מקל שקד אני רואה.  א,יב ויאמר יהוה אליי, היטבת לראות:  כי-שוקד אני על-דברי, לעשותו.  

א,יג ויהי דבר-יהוה אליי שנית לאמור, מה אתה רואה; ואומר, סיר נפוח אני רואה, ופניו, מפני צפונה.  א,יד ויאמר יהוה, אליי:  מצפון תיפתח הרעה, על כל-יושבי הארץ.  א,טו כי הנני קורא, לכל-משפחות ממלכות צפונה--נאום-יהוה; ובאו ונתנו איש כיסאו פתח שערי ירושלים, ועל כל-חומותיה סביב, ועל, כל-ערי יהודה.  א,טז ודיברתי משפטיי אותם, על כל-רעתם--אשר עזבוני, ויקטרו לאלוהים אחרים, וישתחוו, למעשי ידיהם.  א,יז ואתה, תאזור מותניך, וקמת ודיברת אליהם, את כל-אשר אנוכי אצווך; אל-תיחת, מפניהם--פן-אחיתך, לפניהם.  א,יח ואני הנה נתתיך היום, לעיר מבצר ולעמוד ברזל ולחומות נחושת--על-כל-הארץ:  למלכי יהודה לשריה, לכוהניה ולעם הארץ.  א,יט ונלחמו אליך, ולא-יוכלו לך:  כי-איתך אני נאום-יהוה, להצילך.  

ב,א ויהי דבר-יהוה, אליי לאמור.  ב,ב הלוך וקראת באוזני ירושלים לאמור, כה אמר יהוה, זכרתי לך חסד נעורייך, אהבת כלולותייך--לכתך אחריי במדבר, בארץ לא זרועה.  ב,ג קודש ישראל ליהוה, ראשית תבואתו; כל-אוכליו יאשמו, רעה תבוא אליהם נאום-יהוה.  

ב,ד שמעו דבר-יהוה, בית יעקוב, וכל-משפחות, בית ישראל.  ב,ה כה אמר יהוה, מה-מצאו אבותיכם בי עוול--כי רחקו, מעליי; וילכו אחרי ההבל, ויהבלו.  ב,ו ולא אמרו--איה יהוה, המעלה אותנו מארץ מצריים; המוליך אותנו במדבר, בארץ ערבה ושוחה בארץ צייה וצלמוות--בארץ לא-עבר בה איש, ולא-ישב אדם שם.  ב,ז ואביא אתכם אל-ארץ הכרמל, לאכול פרייה וטובה; ותבואו ותטמאו את-ארצי, ונחלתי שמתם לתועבה.  ב,ח הכוהנים, לא אמרו איה יהוה, ותופשי התורה לא ידעוני, והרועים פשעו בי; והנביאים ניבאו בבעל, ואחרי לא-יועילו הלכו.  ב,ט לכן, עוד אריב איתכם--נאום-יהוה; ואת-בני בניכם, אריב.  ב,י כי עברו איי כיתיים, וראו, וקדר שלחו והתבוננו, מאוד; וראו, הן הייתה כזאת.  ב,יא ההימיר גוי אלוהים, והמה לא אלוהים; ועמי המיר כבודו, בלא יועיל.  ב,יב שומו שמיים, על-זאת; ושערו חורבו מאוד, נאום-יהוה.  ב,יג כי-שתיים רעות, עשה עמי:  אותי עזבו מקור מים חיים, לחצוב להם בורות--בורות נשברים, אשר לא-יכילו המים.  ב,יד העבד, ישראל--אם-יליד בית, הוא:  מדוע, היה לבז.  ב,טו עליו ישאגו כפירים, נתנו קולם; וישיתו ארצו לשמה, עריו ניצתו מבלי יושב.  ב,טז גם-בני-נוף, ותחפנחס, ירעוך, קודקוד.  ב,יז הלוא-זאת, תעשה-לך:  עוזבך את-יהוה אלוהייך, בעת מוליכך בדרך.  ב,יח ועתה, מה-לך לדרך מצריים, לשתות, מי שיחור; ומה-לך לדרך אשור, לשתות מי נהר.  ב,יט תייסרך רעתך, ומשובותייך תוכיחוך, ודעי וראי כי-רע ומר, עוזבך את-יהוה אלוהייך; ולא פחדתי אלייך, נאום-אדוניי יהוה צבאות.  ב,כ כי מעולם שברתי עולך, ניתקתי מוסרותייך, ותאמרי, לא אעבור:  כי על-כל-גבעה גבוהה, ותחת כל-עץ רענן, את, צועה זונה.  ב,כא ואנוכי נטעתיך שורק, כולו זרע אמת; ואיך נהפכת לי, סורי הגפן נוכרייה.  ב,כב כי אם-תכבסי בנתר, ותרבי-לך בורית--נכתם עוונך לפניי, נאום אדוניי יהוה.  ב,כג איך תאמרי לא נטמאתי, אחרי הבעלים לא הלכתי--ראי דרכך בגיא, דעי מה עשית:  בכרה קלה, משרכת דרכיה.  ב,כד פרא לימוד מדבר, באוות נפשה שאפה רוח--תאנתה, מי ישיבנה; כל-מבקשיה לא ייעפו, בחודשה ימצאונהא.  ב,כה מנעי רגלך מיחף, וגרונך מצמאה; ותאמרי נואש--לא, כי-אהבתי זרים ואחריהם אלך.  ב,כו כבושת גנב כי יימצא, כן הובישו בית ישראל; המה מלכיהם שריהם, וכוהניהם ונביאיהם.  ב,כז אומרים לעץ אבי אתה, ולאבן את ילידתנו, כי-פנו אליי עורף, ולא פנים; ובעת רעתם יאמרו, קומה והושיענו.  ב,כח ואיה אלוהיך, אשר עשית לך--יקומו, אם-יושיעוך בעת רעתך:  כי מספר עריך, היו אלוהיך יהודה.  

ב,כט למה תריבו, אליי; כולכם פשעתם בי, נאום-יהוה.  ב,ל לשוא הכיתי את-בניכם, מוסר לא לקחו; אכלה חרבכם נביאיכם, כאריה משחית.  ב,לא הדור, אתם ראו דבר-יהוה, המדבר הייתי לישראל, אם ארץ מאפליה; מדוע אמרו עמי, רדנו--לא-נבוא עוד, אליך.  ב,לב התשכח בתולה עדייה, כלה קישוריה; ועמי שכחוני, ימים אין מספר.  ב,לג מה-תיטיבי דרכך, לבקש אהבה; לכן גם את-הרעות, לימדת את-דרכייך.  ב,לד גם בכנפייך נמצאו, דם נפשות אביונים נקיים; לא-במחתרת מצאתים, כי על-כל-אלה.  ב,לה ותאמרי כי ניקיתי, אך שב אפו ממני; הנני נשפט אותך, על-אומרך לא חטאתי.  ב,לו מה-תזלי מאוד, לשנות את-דרכך; גם ממצריים תבושי, כאשר-בושת מאשור.  ב,לז גם מאת זה תצאי, וידייך על-ראשך:  כי-מאס יהוה במבטחייך, ולא תצליחי להם.  ג,א לאמור הן ישלח איש את-אשתו והלכה מאיתו והייתה לאיש-אחר, הישוב אליה עוד--הלוא חנוף תחנף, הארץ ההיא; ואת, זנית ריעים רבים--ושוב אליי, נאום-יהוה.  ג,ב שאי-עינייך על-שפיים וראי, איפה לא שוכבת--על-דרכים ישבת להם, כערבי במדבר; ותחניפי ארץ, בזנותייך וברעתך.  ג,ג ויימנעו רביבים, ומלקוש לא היה; ומצח אישה זונה היה לך, מיאנת היכלם.  ג,ד הלוא מעתה, קראת לי אבי; אלוף נעוריי, אתה.  ג,ה הינטור לעולם, אם-ישמור לנצח; הנה דיברת ותעשי הרעות, ותוכל.  

ג,ו ויאמר יהוה אליי, בימי יאשייהו המלך, הראית, אשר עשתה משובה ישראל; הולכה היא על-כל-הר גבוה, ואל-תחת כל-עץ רענן--ותזני-שם.  ג,ז ואומר, אחרי עשותה את-כל-אלה אליי תשוב--ולא-שבה; ותרא בגודה אחותה, יהודה.  ג,ח וארא, כי על-כל-אודות אשר נאפה משובה ישראל, שילחתיה, ואתן את-ספר כריתותיה אליה; ולא יראה בוגדה יהודה, אחותה--ותלך, ותיזן גם-היא.  ג,ט והיה מקול זנותה, ותחנף את-הארץ; ותנאף את-האבן, ואת-העץ.  ג,י וגם-בכל-זאת, לא-שבה אליי בגודה אחותה יהודה--בכל-ליבה:  כי אם-בשקר, נאום-יהוה.  

ג,יא ויאמר יהוה אליי, צידקה נפשה משובה ישראל, מבוגדה, יהודה.  ג,יב הלוך וקראת את-הדברים האלה צפונה, ואמרת שובה משובה ישראל נאום-יהוה--לא-אפיל פניי, בכם:  כי-חסיד אני נאום-יהוה, לא אטור לעולם.  ג,יג אך דעי עוונך, כי ביהוה אלוהייך פשעת; ותפזרי את-דרכייך לזרים, תחת כל-עץ רענן, ובקולי לא-שמעתם, נאום-יהוה.  ג,יד שובו בנים שובבים נאום-יהוה, כי אנוכי בעלתי בכם; ולקחתי אתכם אחד מעיר, ושניים ממשפחה, והבאתי אתכם, ציון.  ג,טו ונתתי לכם רועים, כליבי; ורעו אתכם, דעה והשכל.  ג,טז והיה כי תרבו ופריתם בארץ בימים ההמה, נאום-יהוה--לא-יאמרו עוד ארון ברית-יהוה, ולא יעלה על-לב; ולא יזכרו-בו ולא יפקודו, ולא ייעשה עוד.  ג,יז בעת ההיא, יקראו לירושלים כיסא יהוה, ונקוו אליה כל-הגויים לשם יהוה, לירושלים; ולא-ילכו עוד--אחרי, שרירות ליבם הרע.  

ג,יח בימים ההמה, ילכו בית-יהודה על-בית ישראל; ויבואו יחדיו, מארץ צפון, על-הארץ, אשר הנחלתי את-אבותיכם.  ג,יט ואנוכי אמרתי, איך אשיתך בבנים, ואתן-לך ארץ חמדה, נחלת צבי צבאות גויים; ואומר, אבי תקראי-לי, ומאחריי, לא תשובי.  ג,כ אכן בגדה אישה, מריעה; כן בגדתם בי בית ישראל, נאום-יהוה.  ג,כא קול על-שפיים נשמע, בכי תחנוני בני ישראל:  כי העוו את-דרכם, שכחו את-יהוה אלוהיהם.  ג,כב שובו בנים שובבים, ארפא משובותיכם; הננו אתאנו לך, כי אתה יהוה אלוהינו.  ג,כג אכן לשקר מגבעות, המון הרים; אכן ביהוה אלוהינו, תשועת ישראל.  ג,כד והבושת, אכלה את-יגיע אבותינו--מנעורינו:  את-צאנם, ואת-בקרם, את-בניהם, ואת-בנותיהם.  ג,כה נשכבה בבושתנו, ותכסנו כלימתנו--כי ליהוה אלוהינו חטאנו אנחנו ואבותינו, מנעורינו ועד-היום הזה; ולא שמענו, בקול יהוה אלוהינו.  

ד,א אם-תשוב ישראל נאום-יהוה אליי, תשוב; ואם-תסיר שיקוציך מפניי, ולא תנוד.  ד,ב ונשבעת, חי-יהוה, באמת, במשפט ובצדקה; והתברכו בו גויים, ובו יתהללו.  

ד,ג כי-כה אמר יהוה, לאיש יהודה ולירושלים, נירו לכם, ניר; ואל-תזרעו, אל-קוצים.  ד,ד הימולו ליהוה, והסירו עורלות לבבכם, איש יהודה, ויושבי ירושלים:  פן-תצא כאש חמתי, ובערה ואין מכבה--מפני, רוע מעלליכם.  ד,ה הגידו ביהודה, ובירושלים השמיעו, ואמרו, תקעו שופר בארץ; קראו מלאו ואמרו, היאספו ונבואה אל-ערי המבצר.  ד,ו שאו-נס ציונה, העיזו אל-תעמודו:  כי רעה, אנוכי מביא מצפון--ושבר גדול.  ד,ז עלה אריה, מסובכו, ומשחית גויים, נסע יצא ממקומו--לשום ארצך לשמה, ערייך תיצינה מאין יושב.  ד,ח על-זאת חגרו שקים, ספדו והילילו:  כי לא-שב חרון אף-יהוה, ממנו.  

ד,ט והיה ביום-ההוא נאום-יהוה, יאבד לב-המלך ולב השרים; ונשמו, הכוהנים, והנביאים, יתמהו.  

ד,י ואומר אהה אדוניי יהוה, אכן השא השאת לעם הזה ולירושלים לאמור, שלום, יהיה לכם; ונגעה חרב, עד-הנפש.  ד,יא בעת ההיא, ייאמר לעם-הזה ולירושלים, רוח צח שפיים במדבר, דרך בת-עמי--לא לזרות, ולא להבר.  ד,יב רוח מלא מאלה, יבוא לי; עתה, גם-אני אדבר משפטים אותם.  ד,יג הנה כעננים יעלה, וכסופה מרכבותיו--קלו מנשרים, סוסיו; אוי לנו, כי שודדנו.  ד,יד כבסי מרעה ליבך ירושלים, למען תיוושעי:  עד-מתיי תלין בקרבך, מחשבות אונך.  ד,טו כי קול מגיד, מדן; ומשמיע אוון, מהר אפריים.  ד,טז הזכירו לגויים, הנה השמיעו על-ירושלים, נוצרים באים, מארץ המרחק; וייתנו על-ערי יהודה, קולם.  ד,יז כשומרי שדיי, היו עליה מסביב:  כי-אותי מרתה, נאום-יהוה.  ד,יח דרכך, ומעללייך, עשה אלה, לך; זאת רעתך כי מר, כי נגע עד-ליבך.  

ד,יט מעיי מעיי אוחילה קירות ליבי, הומה-לי ליבי--לא אחריש:  כי קול שופר שמעת נפשי, תרועת מלחמה.  ד,כ שבר על-שבר נקרא, כי שודדה כל-הארץ; פתאום שודדו אוהליי, רגע יריעותיי.  ד,כא עד-מתיי, אראה-נס--אשמעה, קול שופר.  

ד,כב כי אוויל עמי, אותי לא ידעו--בנים סכלים המה, ולא נבונים המה; חכמים המה להרע, ולהיטיב לא ידעו.  ד,כג ראיתי, את-הארץ, והנה-תוהו, ובוהו; ואל-השמיים, ואין אורם.  ד,כד ראיתי, ההרים, והנה, רועשים; וכל-הגבעות, התקלקלו.  ד,כה ראיתי, והנה אין האדם; וכל-עוף השמיים, נדדו.  ד,כו ראיתי, והנה הכרמל המדבר; וכל-עריו, ניתצו מפני יהוה--מפני, חרון אפו.  

ד,כז כי-כה אמר יהוה, שממה תהיה כל-הארץ; וכלה, לא אעשה.  ד,כח על-זאת תאבל הארץ, וקדרו השמיים ממעל--על כי-דיברתי זמותי, ולא ניחמתי ולא-אשוב ממנה.  ד,כט מקול פרש ורומה קשת, בורחת כל-העיר--באו בעבים, ובכפים עלו:  כל-העיר עזובה, ואין-יושב בהן איש.  ד,ל ואת שדוד מה-תעשי, כי-תלבשי שני כי-תעדי עדי-זהב כי-תקרעי בפוך עינייך--לשוא, תתייפי:  מאסו-בך עוגבים, נפשך יבקשו.  ד,לא כי קול כחולה שמעתי, צרה כמבכירה--קול בת-ציון תתייפח, תפרש כפיה:  אוי-נא לי, כי-עייפה נפשי להורגים.  

ה,א שוטטו בחוצות ירושלים, וראו-נא ודעו ובקשו ברחובותיה, אם-תמצאו איש, אם-יש עושה משפט מבקש אמונה--ואסלח, לה.  ה,ב ואם חי-יהוה, יאמרו; לכן לשקר, יישבעו.  ה,ג יהוה, עיניך הלוא לאמונה--הכית אותם ולא-חלו, כיליתם מיאנו קחת מוסר; חיזקו פניהם מסלע, מיאנו לשוב.  ה,ד ואני אמרתי, אך-דלים הם; נואלו--כי לא ידעו דרך יהוה, משפט אלוהיהם.  ה,ה אלכה-לי אל-הגדולים, ואדברה אותם--כי המה ידעו דרך יהוה, משפט אלוהיהם; אך המה יחדיו שברו עול, ניתקו מוסרות.  ה,ו על-כן הכם אריה מיער, זאב ערבות ישודדם--נמר שוקד על-עריהם, כל-היוצא מהנה ייטרף:  כי רבו פשעיהם, עצמו משובותיהם.  ה,ז אי לזאת, אסלח-לך--בנייך עזבוני, ויישבעו בלא אלוהים; ואשביע אותם וינאפו, ובית זונה יתגודדו.  ה,ח סוסים מיוזנים, משכים היו; איש אל-אשת ריעהו, יצהלו.  ה,ט העל-אלה לא-אפקוד, נאום-יהוה; ואם בגוי אשר-כזה, לא תתנקם נפשי.  

ה,י עלו בשרותיה ושחתו, וכלה אל-תעשו; הסירו, נטישותיה, כי לא ליהוה, המה.  ה,יא כי בגוד בגדו בי, בית ישראל ובית יהודה--נאום-יהוה.  ה,יב כיחשו, ביהוה, ויאמרו, לא-הוא; ולא-תבוא עלינו רעה, וחרב ורעב לא נראה.  ה,יג והנביאים יהיו לרוח, והדיבר אין בהם; כה ייעשה, להם.  

ה,יד לכן, כה-אמר יהוה אלוהי צבאות, יען דברכם, את-הדבר הזה:  הנני נותן דבריי בפיך לאש, והעם הזה עצים--ואכלתם.  ה,טו הנני מביא עליכם גוי ממרחק בית ישראל, נאום-יהוה:  גוי איתן הוא, גוי מעולם הוא--גוי לא-תדע לשונו, ולא תשמע מה-ידבר.  ה,טז אשפתו, כקבר פתוח; כולם, גיבורים.  ה,יז ואכל קצירך ולחמך, יאכלו בניך ובנותיך--יאכל צאנך ובקרך, יאכל גפנך ותאנתך; ירושש ערי מבצריך, אשר אתה בוטח בהנה--בחרב.  ה,יח וגם בימים ההמה, נאום-יהוה, לא-אעשה איתכם, כלה.  ה,יט והיה, כי תאמרו, תחת מה עשה יהוה אלוהינו לנו, את-כל-אלה; ואמרת אליהם, כאשר עזבתם אותי ותעבדו אלוהי נכר בארצכם--כן תעבדו זרים, בארץ לא לכם.  

ה,כ הגידו זאת, בבית יעקוב; והשמיעוה ביהודה, לאמור.  ה,כא שמעו-נא זאת, עם סכל ואין לב:  עיניים להם ולא יראו, אוזניים להם ולא ישמעו.  ה,כב האותי לא-תיראו נאום-יהוה, אם מפניי לא תחילו, אשר-שמתי חול גבול לים, חוק-עולם ולא יעברנהו; ויתגעשו ולא יוכלו, והמו גליו ולא יעברונהו.  ה,כג ולעם הזה היה, לב סורר ומורה:  סרו, וילכו.  ה,כד ולא-אמרו בלבבם, נירא נא את-יהוה אלוהינו, הנותן גשם יורה ומלקוש, בעיתו; שבועות חוקות קציר, ישמור-לנו.  ה,כה עוונותיכם, הטו-אלה; וחטאותיכם, מנעו הטוב מכם.  ה,כו כי-נמצאו בעמי, רשעים:  ישור כשך יקושים, הציבו משחית אנשים ילכודו.  ה,כז ככלוב מלא עוף, כן בתיהם מלאים מרמה; על-כן גדלו, ויעשירו.  ה,כח שמנו עשתו, גם עברו דברי-רע--דין לא-דנו, דין יתום ויצליחו; ומשפט אביונים, לא שפטו.  ה,כט העל-אלה לא-אפקוד, נאום-יהוה; אם בגוי אשר-כזה, לא תתנקם נפשי.  

ה,ל שמה, ושערורה, נהייתה, בארץ.  ה,לא הנביאים ניבאו בשקר, והכוהנים ירדו על-ידיהם, ועמי, אהבו כן; ומה-תעשו, לאחריתה.  ו,א העיזו בני בנימין, מקרב ירושלים, ובתקוע תקעו שופר, ועל-בית הכרם שאו משאת:  כי רעה נשקפה מצפון, ושבר גדול.  ו,ב הנווה, והמעונגה, דמיתי, בת-ציון.  ו,ג אליה יבואו רועים, ועדריהם; תקעו עליה אוהלים סביב, רעו איש את-ידו.  ו,ד קדשו עליה מלחמה, קומו ונעלה בצוהריים; אוי לנו כי-פנה היום, כי יינטו צללי-ערב.  ו,ה קומו ונעלה בלילה, ונשחיתה ארמנותיה.  

ו,ו כי כה אמר, יהוה צבאות, כרתו עצה, ושפכו על-ירושלים סוללה; היא העיר הופקד, כולה עושק בקרבה.  ו,ז כהקיר ביר מימיה, כן הקרה רעתה; חמס ושוד יישמע בה על-פניי, תמיד--חולי ומכה.  ו,ח היווסרי, ירושלים--פן-תיקע נפשי, ממך:  פן-אשימך שממה, ארץ לא נושבה.  

ו,ט כה אמר יהוה צבאות, עולל יעוללו כגפן שארית ישראל; השב, ידך, כבוצר, על-סלסילות.  ו,י על-מי אדברה ואעידה, וישמעו--הנה ערלה אוזנם, ולא יוכלו להקשיב; הנה דבר-יהוה, היה להם לחרפה--לא יחפצו-בו.  ו,יא ואת חמת יהוה מלאתי, נלאיתי הכיל--שפוך על-עולל בחוץ, ועל סוד בחורים יחדיו:  כי-גם-איש עם-אישה יילכדו, זקן עם-מלא ימים.  ו,יב ונסבו בתיהם לאחרים, שדות ונשים יחדיו:  כי-אטה את-ידי על-יושבי הארץ, נאום-יהוה.  ו,יג כי מקטנם ועד-גדולם, כולו בוצע בצע; ומנביא, ועד-כוהן--כולו, עושה שקר.  ו,יד וירפאו את-שבר עמי, על-נקלה--לאמור, שלום שלום; ואין, שלום.  ו,טו הובישו, כי תועבה עשו; גם-בוש לא-יבושו, גם-הכלים לא ידעו--לכן ייפלו בנופלים בעת-פקדתים ייכשלו, אמר יהוה.  

ו,טז כה אמר יהוה עמדו על-דרכים וראו ושאלו לנתיבות עולם, אי-זה דרך הטוב ולכו-בה, ומצאו מרגוע, לנפשכם; ויאמרו, לא נלך.  ו,יז והקימותי עליכם צופים, הקשיבו לקול שופר; ויאמרו, לא נקשיב.  ו,יח לכן, שמעו הגויים; ודעי עדה, את-אשר-בם.  ו,יט שמעי הארץ--הנה אנוכי מביא רעה אל-העם הזה, פרי מחשבותם:  כי על-דבריי לא הקשיבו, ותורתי וימאסו-בה.  ו,כ למה-זה לי לבונה משבא תבוא, וקנה הטוב מארץ מרחק; עולותיכם לא לרצון, וזבחיכם לא-ערבו לי.  ו,כא לכן, כה אמר יהוה, הנני נותן אל-העם הזה, מכשולים; וכשלו בם אבות ובנים יחדיו, שכן וריעו--ואבדו.  

ו,כב כה אמר יהוה, הנה עם בא מארץ צפון; וגוי גדול, ייעור מירכתי-ארץ.  ו,כג קשת וכידון יחזיקו, אכזרי הוא ולא ירחמו, קולם כים יהמה, ועל-סוסים ירכבו; ערוך, כאיש למלחמה, עלייך, בת-ציון.  ו,כד שמענו את-שומעו, רפו ידינו; צרה, החזיקתנו--חיל, כיולדה.  ו,כה אל-תצאו השדה, ובדרך אל-תלכו:  כי חרב לאויב, מגור מסביב.  ו,כו בת-עמי חגרי-שק, והתפלשי באפר--אבל יחיד עשי לך, מספד תמרורים:  כי פתאום, יבוא השודד עלינו.  ו,כז בחון נתתיך בעמי, מבצר; ותדע, ובחנת את-דרכם.  ו,כח כולם סרי סוררים, הולכי רכיל נחושת וברזל; כולם משחיתים, המה.  ו,כט נחר מפוח, מאש תם עופרת--לשוא צרף צרוף, ורעים לא ניתקו.  ו,ל כסף נמאס, קראו להם:  כי-מאס יהוה, בהם.  

ז,א הדבר אשר היה אל-ירמיהו, מאת יהוה לאמור.  ז,ב עמוד, בשער בית יהוה, וקראת שם, את-הדבר הזה; ואמרת שמעו דבר-יהוה, כל-יהודה הבאים בשערים האלה, להשתחוות, ליהוה.  

ז,ג כה-אמר יהוה צבאות, אלוהי ישראל, היטיבו דרכיכם, ומעלליכם; ואשכנה אתכם, במקום הזה.  ז,ד אל-תבטחו לכם, אל-דברי השקר לאמור:  היכל יהוה היכל יהוה, היכל יהוה המה.  ז,ה כי אם-היטב תיטיבו, את-דרכיכם ואת-מעלליכם:  אם-עשה תעשו משפט, בין איש ובין ריעהו.  ז,ו גר יתום ואלמנה, לא תעשוקו, ודם נקי, אל-תשפכו במקום הזה; ואחרי אלוהים אחרים לא תלכו, לרע לכם.  ז,ז ושיכנתי אתכם, במקום הזה--בארץ, אשר נתתי לאבותיכם:  למן-עולם, ועד-עולם.  ז,ח הנה אתם בוטחים לכם, על-דברי השקר--לבלתי, הועיל.  ז,ט הגנוב רצוח ונאוף, והישבע לשקר וקטר לבעל; והלוך, אחרי אלוהים אחרים--אשר לא-ידעתם.  ז,י ובאתם ועמדתם לפניי, בבית הזה אשר נקרא-שמי עליו, ואמרתם, ניצלנו--למען עשות, את כל-התועבות האלה.  ז,יא המערת פריצים, היה הבית הזה אשר-נקרא-שמי עליו--בעיניכם; גם אנוכי הנה ראיתי, נאום-יהוה.  ז,יב כי לכו-נא, אל-מקומי אשר בשילה, אשר שכנתי שמי שם, בראשונה; וראו, את אשר-עשיתי לו, מפני, רעת עמי ישראל.  ז,יג ועתה, יען עשותכם את-כל-המעשים האלה--נאום-יהוה; ואדבר אליכם השכם ודבר, ולא שמעתם, ואקרא אתכם, ולא עניתם.  ז,יד ועשיתי לבית אשר נקרא-שמי עליו, אשר אתם בוטחים בו, ולמקום, אשר-נתתי לכם ולאבותיכם--כאשר עשיתי, לשילה.  ז,טו והשלכתי אתכם, מעל פניי, כאשר השלכתי את-כל-אחיכם, את כל-זרע אפריים.  

ז,טז ואתה אל-תתפלל בעד-העם הזה, ואל-תישא בעדם רינה ותפילה--ואל-תפגע-בי:  כי-אינני שומע, אותך.  ז,יז האינך רואה, מה המה עושים בערי יהודה, ובחוצות, ירושלים.  ז,יח הבנים מלקטים עצים, והאבות מבערים את-האש, והנשים, לשות בצק:  לעשות כוונים למלכת השמיים, והסך נסכים לאלוהים אחרים--למען, הכעיסני.  ז,יט האותי הם מכעיסים, נאום-יהוה; הלוא אותם, למען בושת פניהם.  ז,כ לכן כה-אמר אדוניי יהוה, הנה אפי וחמתי ניתכת אל-המקום הזה, על-האדם ועל-הבהמה, ועל-עץ השדה ועל-פרי האדמה; ובערה, ולא תכבה.  

ז,כא כה אמר יהוה צבאות, אלוהי ישראל:  עולותיכם ספו על-זבחיכם, ואכלו בשר.  ז,כב כי לא-דיברתי את-אבותיכם, ולא ציוויתים, ביום הוציאי אותם, מארץ מצריים--על-דברי עולה, וזבח.  ז,כג כי אם-את-הדבר הזה ציוויתי אותם לאמור, שמעו בקולי--והייתי לכם לאלוהים, ואתם תהיו-לי לעם; והלכתם, בכל-הדרך אשר אצווה אתכם, למען, ייטב לכם.  ז,כד ולא שמעו, ולא-הטו את-אוזנם, וילכו במועצות, בשרירות ליבם הרע; ויהיו לאחור, ולא לפנים.  ז,כה למן-היום, אשר יצאו אבותיכם מארץ מצריים, עד, היום הזה--ואשלח אליכם את-כל-עבדיי הנביאים, יום השכם ושלוח.  ז,כו ולא שמעו אליי, ולא הטו את-אוזנם; ויקשו, את-עורפם--הרעו, מאבותם.  ז,כז ודיברת אליהם את-כל-הדברים האלה, ולא ישמעו אליך; וקראת אליהם, ולא יענוך.  ז,כח ואמרת אליהם, זה הגוי אשר לא-שמעו בקול יהוה אלוהיו, ולא לקחו, מוסר; אבדה, האמונה, ונכרתה, מפיהם.  

ז,כט גוזי נזרך והשליכי, ושאי על-שפיים קינה:  כי מאס יהוה, וייטוש את-דור עברתו.  ז,ל כי-עשו בני-יהודה הרע בעיניי, נאום-יהוה:  שמו שיקוציהם, בבית אשר-נקרא-שמי עליו--לטמאו.  ז,לא ובנו במות התופת, אשר בגיא בן-הינום, לשרוף את-בניהם ואת-בנותיהם, באש--אשר לא ציוויתי, ולא עלתה על-ליבי.  

ז,לב לכן הנה-ימים באים, נאום-יהוה, ולא-ייאמר עוד התופת וגיא בן-הינום, כי אם-גיא ההריגה; וקברו בתופת, מאין מקום.  ז,לג והייתה נבלת העם הזה, למאכל, לעוף השמיים, ולבהמת הארץ; ואין, מחריד.  ז,לד והשבתי מערי יהודה, ומחוצות ירושלים, קול ששון וקול שמחה, קול חתן וקול כלה:  כי לחורבה, תהיה הארץ.  ח,א בעת ההיא נאום-יהוה יוציאו את-עצמות מלכי-יהודה ואת-עצמות-שריו ואת-עצמות הכוהנים ואת עצמות הנביאים, ואת עצמות יושבי-ירושלים--מקבריהם.  ח,ב ושטחום לשמש ולירח ולכול צבא השמיים, אשר אהבום ואשר עבדום ואשר הלכו אחריהם, ואשר דרשום, ואשר השתחוו להם:  לא ייאספו ולא ייקברו, לדומן על-פני האדמה יהיו.  ח,ג ונבחר מוות, מחיים, לכול השארית הנשארים, מן-המשפחה הרעה הזאת--בכל-המקומות הנשארים אשר הדחתים שם, נאום יהוה צבאות.  

ח,ד ואמרת אליהם, כה אמר יהוה, הייפלו, ולא יקומו; אם-ישוב, ולא ישוב.  ח,ה מדוע שובבה העם הזה, ירושלים--משובה ניצחת; החזיקו, בתרמית--מיאנו, לשוב.  ח,ו הקשבתי ואשמע, לא-כן ידברו--אין איש ניחם על-רעתו, לאמור מה עשיתי; כולו, שב במרוצתם, כסוס שוטף, במלחמה.  ח,ז גם-חסידה בשמיים, ידעה מועדיה, ותור וסיס ועגור, שמרו את-עת בואנה; ועמי--לא ידעו, את משפט יהוה.  ח,ח איכה תאמרו חכמים אנחנו, ותורת יהוה איתנו; אכן הנה לשקר עשה, עט שקר סופרים.  ח,ט הובישו חכמים, חתו ויילכדו; הנה בדבר-יהוה מאסו, וחכמת מה להם.  ח,י לכן אתן את-נשיהם לאחרים, שדותיהם ליורשים--כי מקטון ועד-גדול, כולו בוצע בצע:  מנביא, ועד-כוהן--כולו, עושה שקר.  ח,יא וירפו את-שבר בת-עמי, על-נקלה--לאמור, שלום שלום; ואין, שלום.  ח,יב הובישו, כי תועבה עשו; גם-בוש לא-יבושו, והיכלם לא ידעו--לכן ייפלו בנופלים בעת פקודתם ייכשלו, אמר יהוה.  

ח,יג אסוף אסיפם, נאום-יהוה; אין ענבים בגפן ואין תאנים בתאנה, והעלה נבל--ואתן להם, יעברום.  ח,יד על-מה, אנחנו יושבים--היאספו ונבוא אל-ערי המבצר, ונידמה-שם:  כי יהוה אלוהינו הדימנו וישקנו מי-ראש, כי חטאנו ליהוה.  ח,טו קווה לשלום, ואין טוב; לעת מרפא, והנה בעתה.  ח,טז מדן נשמע, נחרת סוסיו--מקול מצהלות אביריו, רעשה כל-הארץ; ויבואו, ויאכלו ארץ ומלואה--עיר, ויושבי בה.  

ח,יז כי הנני משלח בכם, נחשים צפעונים, אשר אין-להם, לחש; ונישכו אתכם, נאום-יהוה.  

ח,יח מבליגיתי, עלי יגון; עליי, ליבי דווי.  ח,יט הנה-קול שוועת בת-עמי, מארץ מרחקים, היהוה אין בציון, אם-מלכה אין בה; מדוע, הכעיסוני בפסיליהם--בהבלי נכר.  ח,כ עבר קציר, כלה קיץ; ואנחנו, לא נושענו.  ח,כא על-שבר בת-עמי, הושברתי; קדרתי, שמה החזיקתני.  ח,כב הצורי אין בגלעד, אם-רופא אין שם:  כי, מדוע לא עלתה, ארוכת, בת-עמי.  

ח,כג מי-ייתן ראשי מים, ועיני מקור דמעה; ואבכה יומם ולילה, את חללי בת-עמי.  

ט,א מי-ייתנני במדבר, מלון אורחים, ואעזבה את-עמי, ואלכה מאיתם:  כי כולם מנאפים, עצרת בוגדים.  ט,ב וידרכו את-לשונם קשתם שקר, ולא לאמונה גברו בארץ:  כי מרעה אל-רעה יצאו ואותי לא-ידעו, נאום-יהוה.  ט,ג איש מריעהו הישמרו, ועל-כל-אח אל-תבטחו:  כי כל-אח עקוב יעקוב, וכל-ריע רכיל יהלוך.  ט,ד ואיש בריעהו יהתלו, ואמת לא ידברו; לימדו לשונם דבר-שקר, העווה נלאו.  ט,ה שבתך, בתוך מרמה; במרמה מיאנו דעת-אותי, נאום-יהוה.  

ט,ו לכן, כה אמר יהוה צבאות, הנני צורפם, ובחנתים:  כי-איך אעשה, מפני בת-עמי.  ט,ז חץ שחוט לשונם, מרמה דיבר; בפיו, שלום את-ריעהו ידבר, ובקרבו, ישים אורבו.  ט,ח העל-אלה לא-אפקוד-בם, נאום-יהוה; אם בגוי אשר-כזה, לא תתנקם נפשי.  

ט,ט על-ההרים אשא בכי ונהי, ועל-נאות מדבר קינה--כי ניצתו מבלי-איש עובר, ולא שמעו קול מקנה; מעוף השמיים ועד-בהמה, נדדו הלכו.  ט,י ונתתי את-ירושלים לגלים, מעון תנים; ואת-ערי יהודה אתן שממה, מבלי יושב.  

ט,יא מי-האיש החכם ויבן את-זאת, ואשר דיבר פי-יהוה אליו ויגידה; על-מה אבדה הארץ, ניצתה כמדבר מבלי עובר.  

ט,יב ויאמר יהוה--על-עוזבם את-תורתי, אשר נתתי לפניהם; ולא-שמעו בקולי, ולא-הלכו בה.  ט,יג וילכו, אחרי שרירות ליבם--ואחרי, הבעלים, אשר לימדום, אבותם.  

ט,יד לכן, כה-אמר יהוה צבאות אלוהי ישראל, הנני מאכילם את-העם הזה, לענה; והשקיתים, מי-ראש.  ט,טו והפיצותים, בגויים, אשר לא ידעו, המה ואבותם; ושילחתי אחריהם את-החרב, עד כלותי אותם.  

ט,טז כה אמר יהוה צבאות, התבוננו וקראו למקוננות ותבואינה; ואל-החכמות שלחו, ותבואנה.  ט,יז ותמהרנה, ותישאנה עלינו נהי; ותרדנה עינינו דמעה, ועפעפינו ייזלו-מים.  ט,יח כי קול נהי נשמע מציון, איך שודדנו; בושנו מאוד כי-עזבנו ארץ, כי השליכו משכנותינו.  

ט,יט כי-שמענה נשים דבר-יהוה, ותיקח אוזנכם דבר-פיו; ולמדנה בנותיכם נהי, ואישה רעותה קינה.  ט,כ כי-עלה מוות בחלונינו, בא בארמנותינו--להכרית עולל מחוץ, בחורים מרחובות.  ט,כא דבר, כה נאום-יהוה, ונפלה נבלת האדם, כדומן על-פני השדה; וכעמיר מאחרי הקוצר, ואין מאסף.  

ט,כב כה אמר יהוה, אל-יתהלל חכם בחכמתו, ואל-יתהלל הגיבור, בגבורתו; אל-יתהלל עשיר, בעושרו.  ט,כג כי אם-בזאת יתהלל המתהלל, השכל וידוע אותי--כי אני יהוה, עושה חסד משפט וצדקה בארץ:  כי-באלה חפצתי, נאום-יהוה.  

ט,כד הנה ימים באים, נאום-יהוה, ופקדתי, על-כל-מול בעורלה.  ט,כה על-מצריים ועל-יהודה, ועל-אדום ועל-בני עמון ועל-מואב, ועל כל-קצוצי פיאה, היושבים במדבר--כי כל-הגויים ערלים, וכל-בית ישראל ערלי-לב.  

י,א שמעו את-הדבר, אשר דיבר יהוה עליכם--בית ישראל.  י,ב כה אמר יהוה, אל-דרך הגויים אל-תלמדו, ומאותות השמיים, אל-תיחתו:  כי-ייחתו הגויים, מהמה.  י,ג כי-חוקות העמים, הבל הוא:  כי-עץ מיער כרתו, מעשה ידי-חרש במעצד.  י,ד בכסף ובזהב, ייפהו; במסמרות ובמקבות יחזקום, ולא יפיק.  י,ה כתומר מקשה המה ולא ידברו, נשוא יינשאו כי לא יצעדו; אל-תיראו מהם כי-לא ירעו, וגם-היטב אין אותם.  

י,ו מאין כמוך, יהוה:  גדול אתה וגדול שמך, בגבורה.  י,ז מי לא ייראך מלך הגויים, כי לך יאתה:  כי בכל-חכמי הגויים ובכל-מלכותם, מאין כמוך.  י,ח ובאחת, יבערו ויכסלו; מוסר הבלים, עץ הוא.  י,ט כסף מרוקע מתרשיש יובא, וזהב מאופז--מעשה חרש, וידי צורף; תכלת וארגמן לבושם, מעשה חכמים כולם.  י,י ויהוה אלוהים אמת, הוא-אלוהים חיים ומלך עולם; מקצפו תרעש הארץ, ולא-יכילו גויים זעמו.  

י,יא כדנה, תאמרון להום, אלהיא, די-שמיא וארקא לא עבדו; יאבדו מארעא ומן-תחות שמיא, אלה.  

י,יב עושה ארץ בכוחו, מכין תבל בחכמתו; ובתבונתו, נטה שמיים.  י,יג לקול תיתו המון מים, בשמיים, ויעלה נשיאים, מקצה הארץ; ברקים למטר עשה, ויוצא רוח מאוצרותיו.  י,יד נבער כל-אדם מדעת, הוביש כל-צורף מפסל:  כי שקר נסכו, ולא-רוח בם.  י,טו הבל המה, מעשה תעתועים; בעת פקודתם, יאבדו.  י,טז לא-כאלה חלק יעקוב, כי-יוצר הכול הוא, וישראל, שבט נחלתו:  יהוה צבאות, שמו.  

י,יז אספי מארץ, כנעתך--יושבת, במצור.  

י,יח כי-כה אמר יהוה, הנני קולע את-יושבי הארץ בפעם הזאת; והצרותי להם, למען ימצאו.  

י,יט אוי לי על-שברי, נחלה מכתי; ואני אמרתי, אך זה חולי ואשאנו.  י,כ אוהלי שודד, וכל-מיתריי ניתקו; בניי יצאוני, ואינם--אין-נוטה עוד אוהלי, ומקים יריעותיי.  י,כא כי נבערו הרועים, ואת-יהוה לא דרשו; על-כן לא השכילו, וכל-מרעיתם נפוצה.  

י,כב קול שמועה הנה באה, ורעש גדול מארץ צפון:  לשום את-ערי יהודה, שממה--מעון תנים.  

י,כג ידעתי יהוה, כי לא לאדם דרכו; לא-לאיש הולך, והכין את-צעדו.  י,כד יסרני יהוה, אך-במשפט:  אל-באפך, פן-תמעיטני.  י,כה שפוך חמתך, על-הגויים אשר לא-ידעוך, ועל משפחות, אשר בשמך לא קראו:  כי-אכלו את-יעקוב, ואכלוהו ויכלוהו, ואת-נווהו, השמו.  

יא,א הדבר אשר היה אל-ירמיהו, מאת יהוה לאמור.  יא,ב שמעו, את-דברי הברית הזאת; ודיברתם אל-איש יהודה, ועל-יושבי ירושלים.  יא,ג ואמרת אליהם, כה-אמר יהוה אלוהי ישראל:  ארור האיש--אשר לא ישמע, את-דברי הברית הזאת.  יא,ד אשר ציוויתי את-אבותיכם ביום הוציאי-אותם מארץ-מצריים מכור הברזל לאמור, שמעו בקולי ועשיתם אותם, ככול אשר-אצווה, אתכם; והייתם לי, לעם, ואנוכי, אהיה לכם לאלוהים.  יא,ה למען הקים את-השבועה אשר-נשבעתי לאבותיכם, לתת להם ארץ זבת חלב ודבש--כיום הזה; ואען ואומר, אמן יהוה.  

יא,ו ויאמר יהוה, אליי, קרא את-כל-הדברים האלה בערי יהודה, ובחוצות ירושלים לאמור:  שמעו, את-דברי הברית הזאת, ועשיתם, אותם.  יא,ז כי העד העידותי באבותיכם, ביום העלותי אותם מארץ מצריים ועד-היום הזה, השכם והעד, לאמור:  שמעו, בקולי.  יא,ח ולא שמעו, ולא-הטו את-אוזנם, וילכו, איש בשרירות ליבם הרע; ואביא עליהם את-כל-דברי הברית-הזאת, אשר-ציוויתי לעשות--ולא עשו.  

יא,ט ויאמר יהוה, אליי:  נמצא-קשר באיש יהודה, וביושבי ירושלים.  יא,י שבו על-עוונות אבותם הראשונים, אשר מיאנו לשמוע את-דבריי, והמה הלכו אחרי אלוהים אחרים, לעובדם; הפרו בית-ישראל, ובית יהודה, את-בריתי, אשר כרתי את-אבותם.  

יא,יא לכן, כה אמר יהוה, הנני מביא אליהם רעה, אשר לא-יוכלו לצאת ממנה; וזעקו אליי, ולא אשמע אליהם.  יא,יב והלכו ערי יהודה, ויושבי ירושלים, וזעקו אל-האלוהים, אשר הם מקטרים להם; והושע לא-יושיעו להם, בעת רעתם.  יא,יג כי מספר עריך, היו אלוהיך יהודה; ומספר חוצות ירושלים, שמתם מזבחות לבושת--מזבחות, לקטר לבעל.  

יא,יד ואתה, אל-תתפלל בעד-העם הזה, ואל-תישא בעדם, רינה ותפילה:  כי אינני שומע, בעת קוראם אליי--בעד רעתם.  

יא,טו מה לידידי בביתי, עשותה המזימתה הרבים, ובשר-קודש, יעברו מעלייך:  כי רעתכי, אז תעלוזי.  יא,טז זית רענן יפה פרי-תואר, קרא יהוה שמך--לקול המולה גדולה, הצית אש עליה, ורעו, דלייותיו.  יא,יז ויהוה צבאות הנוטע אותך, דיבר עלייך רעה:  בגלל רעת בית-ישראל ובית יהודה, אשר עשו להם להכעיסני--לקטר לבעל.  

יא,יח ויהוה הודיעני, ואדעה; אז, הראיתני מעלליהם.  יא,יט ואני, ככבש אלוף יובל לטבוח; ולא-ידעתי כי-עליי חשבו מחשבות, נשחיתה עץ בלחמו ונכרתנו מארץ חיים--ושמו, לא-ייזכר עוד.  יא,כ ויהוה צבאות שופט צדק, בוחן כליות ולב; אראה נקמתך מהם, כי אליך גיליתי את-ריבי.  

יא,כא לכן, כה-אמר יהוה על-אנשי ענתות, המבקשים את-נפשך, לאמור:  לא תינבא בשם יהוה, ולא תמות בידנו.  

יא,כב לכן, כה אמר יהוה צבאות, הנני פוקד, עליהם:  הבחורים, ימותו בחרב, בניהם ובנותיהם, ימותו ברעב.  יא,כג ושארית, לא תהיה להם:  כי-אביא רעה אל-אנשי ענתות, שנת פקודתם.  

יב,א צדיק אתה יהוה, כי אריב אליך; אך משפטים, אדבר אותך, מדוע דרך רשעים צלחה, שלו כל-בוגדי בגד.  יב,ב נטעתם, גם-שורשו--ילכו, גם-עשו פרי; קרוב אתה בפיהם, ורחוק מכליותיהם.  יב,ג ואתה יהוה, ידעתני--תראני, ובחנת ליבי איתך; התיקם כצאן לטבחה, והקדישם ליום הריגה.  

יב,ד עד-מתיי תאבל הארץ, ועשב כל-השדה ייבש; מרעת יושבי-בה, ספתה בהמות ועוף--כי אמרו, לא יראה את-אחריתנו.  יב,ה כי את-רגלים רצת וילאוך, ואיך תתחרה את-הסוסים; ובארץ שלום אתה בוטח, ואיך תעשה בגאון הירדן.  יב,ו כי גם-אחיך ובית-אביך, גם-המה בגדו בך--גם-המה קראו אחריך, מלא; אל-תאמן בם, כי-ידברו אליך טובות.  

יב,ז עזבתי, את-ביתי--נטשתי, את-נחלתי; נתתי את-ידידות נפשי, בכף אויביה.  יב,ח הייתה-לי נחלתי, כאריה ביער; נתנה עליי בקולה, על-כן שנאתיה.  יב,ט העיט צבוע נחלתי לי, העיט סביב עליה; לכו, אספו כל-חית השדה--היתיו לאוכלה.  יב,י רועים רבים שיחתו כרמי, בוססו את-חלקתי; נתנו את-חלקת חמדתי, למדבר שממה.  יב,יא שמה, לשממה--אבלה עליי, שממה; נשמה, כל-הארץ, כי אין איש, שם על-לב.  יב,יב על-כל-שפיים במדבר, באו שודדים, כי חרב ליהוה אוכלה, מקצה-ארץ ועד-קצה הארץ:  אין שלום, לכל-בשר.  

יב,יג זרעו חיטים וקוצים קצרו, נחלו לא יועילו; ובושו, מתבואותיכם, מחרון, אף-יהוה.  

יב,יד כה אמר יהוה, על-כל-שכניי הרעים, הנוגעים בנחלה, אשר-הנחלתי את-עמי את-ישראל:  הנני נותשם מעל אדמתם, ואת-בית יהודה אתוש מתוכם.  יב,טו והיה, אחרי נותשי אותם, אשוב, וריחמתים; והשיבותים איש לנחלתו, ואיש לארצו.  יב,טז והיה אם-למוד ילמדו את-דרכי עמי להישבע בשמי, חי-יהוה, כאשר לימדו את-עמי, להישבע בבעל--ונבנו, בתוך עמי.  יב,יז ואם, לא ישמעו:  ונתשתי את-הגוי ההוא, נתוש ואבד--נאום-יהוה.  

יג,א כה-אמר יהוה אליי, הלוך וקנית לך איזור פשתים, ושמתו, על-מותניך; ובמים, לא תביאהו.  יג,ב ואקנה את-האיזור, כדבר יהוה; ואשים, על-מותניי.  

יג,ג ויהי דבר-יהוה אליי, שנית לאמור.  יג,ד קח את-האיזור אשר קנית, אשר על-מותניך; וקום לך פרתה, וטומנהו שם בנקיק הסלע.  יג,ה ואלך, ואטמנהו בפרת, כאשר ציווה יהוה, אותי.  יג,ו ויהי, מקץ ימים רבים; ויאמר יהוה אליי, קום לך פרתה, וקח משם את-האיזור, אשר ציוויתיך לטומנו-שם.  יג,ז ואלך פרתה--ואחפור ואקח את-האיזור, מן-המקום אשר-טמנתיו שמה; והנה נשחת האיזור, לא יצלח לכול.  

יג,ח ויהי דבר-יהוה, אליי לאמור.  יג,ט כה, אמר יהוה:  ככה אשחית את-גאון יהודה, ואת-גאון ירושלים--הרב.  יג,י העם הזה הרע המאנים לשמוע את-דבריי, ההולכים בשרירות ליבם, וילכו אחרי אלוהים אחרים, לעובדם ולהשתחוות להם; ויהי כאיזור הזה, אשר לא-יצלח לכול.  

יג,יא כי כאשר ידבק האיזור אל-מותני-איש, כן הדבקתי אליי את-כל-בית ישראל ואת-כל-בית יהודה נאום-יהוה, להיות לי לעם, ולשם ולתהילה ולתפארת; ולא, שמעו.  יג,יב ואמרת אליהם את-הדבר הזה,    כה-אמר יהוה אלוהי ישראל, כל-נבל, יימלא יין; ואמרו אליך--הידוע לא נדע, כי כל-נבל יימלא יין.  יג,יג ואמרת אליהם כה-אמר יהוה, הנני ממלא את-כל-יושבי הארץ הזאת ואת-המלכים היושבים לדויד על-כיסאו ואת-הכוהנים ואת-הנביאים ואת כל-יושבי ירושלים--שיכרון.  יג,יד וניפצתים איש אל-אחיו והאבות והבנים, יחדיו--נאום-יהוה; לא-אחמול ולא-אחוס ולא ארחם, מהשחיתם.  יג,טו שמעו והאזינו, אל-תגבהו:  כי יהוה, דיבר.  יג,טז תנו ליהוה אלוהיכם כבוד בטרם יחשיך, ובטרם יתנגפו רגליכם על-הרי נשף; וקיוויתם לאור ושמה לצלמוות, ושית לערפל.  יג,יז ואם לא תשמעוה, במסתרים תבכה-נפשי מפני גווה; ודמוע תדמע ותרד עיני, דמעה, כי נשבה, עדר יהוה.  

יג,יח אמור למלך ולגבירה, השפילו שבו:  כי ירד מראשותיכם, עטרת תפארתכם.  יג,יט ערי הנגב סוגרו, ואין פותח; הוגלת יהודה כולה, הוגלת שלומים.  

יג,כ שאו עיניכם וראו, הבאים מצפון; איה, העדר נתן-לך--צאן, תפארתך.  יג,כא מה-תאמרי, כי-יפקוד עלייך, ואת לימדת אותם עלייך אלופים, לראש; הלוא חבלים יאחזוך, כמו אשת לידה.  יג,כב וכי תאמרי בלבבך, מדוע קראוני אלה; ברוב עוונך נגלו שולייך, נחמסו עקבייך.  יג,כג היהפוך כושי עורו, ונמר חברבורותיו; גם-אתם תוכלו להיטיב, לימודי הרע.  יג,כד ואפיצם, כקש-עובר, לרוח, מדבר.  יג,כה זה גורלך מנת-מידייך מאיתי, נאום-יהוה, אשר שכחת אותי, ותבטחי בשקר.  יג,כו וגם-אני חשפתי שולייך, על-פנייך; ונראה, קלונך.  יג,כז ניאופייך ומצהלותייך, זימת זנותך, על-גבעות בשדה, ראיתי שיקוצייך; אוי לך, ירושלים--לא תטהרי, אחרי מתיי עוד.  

יד,א אשר היה דבר-יהוה אל-ירמיהו, על-דברי הבצרות.  יד,ב אבלה יהודה, ושעריה אומללו קדרו לארץ; וצווחת ירושלים, עלתה.  יד,ג ואדיריהם, שלחו צעיריהם למים; באו על-גבים לא-מצאו מים, שבו כליהם ריקם--בושו והוכלמו, וחפו ראשם.  יד,ד בעבור האדמה חתה, כי לא-היה גשם בארץ; בושו איכרים, חפו ראשם.  יד,ה כי גם-איילת בשדה, ילדה ועזוב:  כי לא-היה, דשא.  יד,ו ופראים עמדו על-שפיים, שאפו רוח כתנים; כלו עיניהם, כי-אין עשב.  יד,ז אם-עוונינו, ענו בנו--יהוה, עשה למען שמך:  כי-רבו משובותינו, לך חטאנו.  יד,ח מקוה, ישראל, מושיעו, בעת צרה--למה תהיה כגר בארץ, וכאורח נטה ללון.  יד,ט למה תהיה כאיש נדהם, כגיבור לא-יוכל להושיע; ואתה בקרבנו יהוה, ושמך עלינו נקרא--אל-תניחנו.  

יד,י כה-אמר יהוה לעם הזה, כן אהבו לנוע--רגליהם, לא חשכו; ויהוה, לא רצם--עתה יזכור עוונם, ויפקוד חטאותם.  

יד,יא ויאמר יהוה, אליי:  אל-תתפלל בעד-העם הזה, לטובה.  יד,יב כי יצומו, אינני שומע אל-רינתם, וכי יעלו עולה ומנחה, אינני רוצם:  כי, בחרב וברעב ובדבר, אנוכי, מכלה אותם.  

יד,יג ואומר אהה אדוניי יהוה, הנה הנביאים אומרים להם לא-תראו חרב, ורעב, לא-יהיה לכם:  כי-שלום אמת אתן לכם, במקום הזה.  

יד,יד ויאמר יהוה אליי, שקר הנביאים ניבאים בשמי--לא שלחתים ולא ציוויתים, ולא דיברתי אליהם; חזון שקר וקסם ואליל, ותרמית ליבם, המה, מתנבאים לכם.  

יד,טו לכן כה-אמר יהוה, על-הנביאים הניבאים בשמי ואני לא-שלחתים, והמה אומרים, חרב ורעב לא יהיה בארץ הזאת:  בחרב וברעב ייתמו, הנביאים ההמה.  יד,טז והעם אשר-המה ניבאים להם יהיו מושלכים בחוצות ירושלים מפני הרעב והחרב, ואין מקבר להמה--המה נשיהם, ובניהם ובנותיהם; ושפכתי עליהם, את-רעתם.  יד,יז ואמרת אליהם את-הדבר הזה, תרדנה עיניי דמעה לילה ויומם ואל-תדמינה:  כי שבר גדול נשברה, בתולת בת-עמי--מכה, נחלה מאוד.  יד,יח אם-יצאתי השדה, והנה חללי-חרב, ואם באתי העיר, והנה תחלואי רעב:  כי-גם-נביא גם-כוהן סחרו אל-ארץ, ולא ידעו.  

יד,יט המאוס מאסת את-יהודה, אם-בציון געלה נפשך--מדוע הכיתנו, ואין לנו מרפא; קווה לשלום ואין טוב, ולעת מרפא והנה בעתה.  יד,כ ידענו יהוה רשענו, עוון אבותינו:  כי חטאנו, לך.  יד,כא אל-תנאץ למען שמך, אל-תנבל כיסא כבודך; זכור, אל-תפר בריתך איתנו.  יד,כב היש בהבלי הגויים מגשימים, ואם-השמיים ייתנו רביבים; הלוא אתה-הוא יהוה אלוהינו, ונקווה-לך--כי-אתה עשית, את-כל-אלה.  

טו,א ויאמר יהוה, אליי, אם-יעמוד משה ושמואל לפניי, אין נפשי אל-העם הזה; שלח מעל-פניי, וייצאו.  טו,ב והיה כי-יאמרו אליך, אנה נצא; ואמרת אליהם כה-אמר יהוה, אשר למוות למוות ואשר לחרב לחרב, ואשר לרעב לרעב, ואשר לשבי לשבי.  טו,ג ופקדתי עליהם ארבע משפחות, נאום-יהוה, את-החרב להרוג, ואת-הכלבים לסחוב; ואת-עוף השמיים ואת-בהמת הארץ, לאכול ולהשחית.  טו,ד ונתתים לזעווה, לכול ממלכות הארץ--בגלל מנשה בן-יחזקייהו, מלך יהודה, על אשר-עשה, בירושלים.  טו,ה כי מי-יחמול עלייך, ירושלים, ומי, ינוד לך; ומי יסור, לשאול לשלום לך.  טו,ו את נטשת אותי נאום-יהוה, אחור תלכי; ואט את-ידי עלייך ואשחיתך, נלאיתי הינחם.  טו,ז ואזרם במזרה, בשערי הארץ; שיכלתי איבדתי את-עמי, מדרכיהם לא-שבו.  טו,ח עצמו-לי אלמנותיו מחול ימים, הבאתי להם על-אם בחור שודד בצוהריים; הפלתי עליה פתאום, עיר ובהלות.  טו,ט אומללה יולדת השבעה, נפחה נפשה בא שמשה בעוד יומם--בושה וחפרה; ושאריתם, לחרב אתן לפני אויביהם--נאום-יהוה.  

טו,י אוי-לי אימי--כי ילדתיני איש ריב ואיש מדון, לכל-הארץ; לא-נשיתי ולא-נשו-בי, כולו מקללווני.  

טו,יא אמר יהוה, אם-לא שיריתיך לטוב; אם-לא הפגעתי בך, בעת רעה ובעת צרה--את-האויב.  טו,יב הירוע ברזל ברזל מצפון, ונחושת.  טו,יג חילך ואוצרותיך לבז אתן, לא במחיר; ובכל-חטאותיך, ובכל-גבוליך.  טו,יד והעברתי, את-אויביך, בארץ, לא ידעת:  כי-אש קדחה באפי, עליכם תוקד.  

טו,טו אתה ידעת יהוה, זוכרני ופוקדני והינקם לי מרודפיי--אל-לארך אפך, תיקחני; דע, שאתי עליך חרפה.  טו,טז נמצאו דבריך, ואוכלם, ויהי דברך לי, לששון ולשמחת לבבי:  כי-נקרא שמך עליי, יהוה אלוהי צבאות.  

טו,יז לא-ישבתי בסוד-משחקים, ואעלוז:  מפני ידך בדד ישבתי, כי-זעם מילאתני.  טו,יח למה היה כאבי נצח, ומכתי אנושה; מיאנה, הירפא--היה תהיה לי כמו אכזב, מים לא נאמנו.  

טו,יט לכן כה-אמר יהוה, אם-תשוב ואשיבך לפניי תעמוד, ואם-תוציא יקר מזולל, כפי תהיה; ישובו המה אליך, ואתה לא-תשוב אליהם.  טו,כ ונתתיך לעם הזה, לחומת נחושת בצורה, ונלחמו אליך, ולא-יוכלו לך:  כי-איתך אני להושיעך ולהצילך, נאום-יהוה.  טו,כא והצלתיך, מיד רעים; ופדיתיך, מכף עריצים.  

טז,א ויהי דבר-יהוה, אליי לאמור.  טז,ב לא-תיקח לך, אישה; ולא-יהיו לך בנים ובנות, במקום הזה.  

טז,ג כי-כה אמר יהוה, על-הבנים ועל-הבנות, היילודים, במקום הזה; ועל-אימותם היולדות אותם, ועל-אבותם המולידים אותם--בארץ הזאת.  טז,ד ממותי תחלואים ימותו, לא ייספדו ולא ייקברו--לדומן על-פני האדמה, יהיו; ובחרב וברעב, יכלו, והייתה נבלתם למאכל, לעוף השמיים ולבהמת הארץ.  

טז,ה כי-כה אמר יהוה, אל-תבוא בית מרזח, ואל-תלך לספוד, ואל-תנוד להם:  כי-אספתי את-שלומי מאת העם הזה, נאום-יהוה--את-החסד, ואת-הרחמים.  טז,ו ומתו גדולים וקטנים בארץ הזאת, לא ייקברו; ולא-יספדו להם--ולא יתגודד, ולא ייקרח להם.  טז,ז ולא-יפרסו להם על-אבל, לנחמו על-מת; ולא-ישקו אותם כוס תנחומים, על-אביו ועל-אימו.  טז,ח ובית-משתה לא-תבוא, לשבת אותם, לאכול, ולשתות.  

טז,ט כי כה אמר יהוה צבאות, אלוהי ישראל, הנני משבית מן-המקום הזה לעיניכם, ובימיכם--קול ששון וקול שמחה, קול חתן וקול כלה.  טז,י והיה, כי תגיד לעם הזה, את כל-הדברים, האלה; ואמרו אליך, על-מה דיבר יהוה עלינו את כל-הרעה הגדולה הזאת, ומה עווננו ומה חטאתנו, אשר חטאנו ליהוה אלוהינו.  טז,יא ואמרת אליהם, על אשר-עזבו אבותיכם אותי נאום-יהוה, וילכו אחרי אלוהים אחרים, ויעבדום וישתחוו להם; ואותי עזבו, ואת-תורתי לא שמרו.  טז,יב ואתם הרעותם לעשות, מאבותיכם; והנכם הולכים, איש אחרי שרירות ליבו-הרע, לבלתי, שמוע אליי.  טז,יג והטלתי אתכם, מעל הארץ הזאת, על-הארץ, אשר לא ידעתם אתם ואבותיכם; ועבדתם-שם את-אלוהים אחרים, יומם ולילה, אשר לא-אתן לכם, חנינה.  

טז,יד לכן הנה-ימים באים, נאום-יהוה; ולא-ייאמר עוד חי-יהוה, אשר העלה את-בני ישראל מארץ מצריים.  טז,טו כי אם-חי-יהוה, אשר העלה את-בני ישראל מארץ צפון, ומכול הארצות, אשר הדיחם שמה; והשיבותים, על-אדמתם, אשר נתתי, לאבותם.  

טז,טז הנני שולח לדייגים רבים, נאום-יהוה--ודיגום; ואחרי-כן, אשלח לרבים ציידים, וצדום מעל כל-הר ומעל כל-גבעה, ומנקיקי הסלעים.  טז,יז כי עיניי על-כל-דרכיהם, לא נסתרו מלפניי; ולא-נצפן עוונם, מנגד עיניי.  טז,יח ושילמתי ראשונה, משנה עוונם וחטאתם, על, חללם את-ארצי:  בנבלת שיקוציהם ותועבותיהם, מלאו את-נחלתי.  

טז,יט יהוה עוזי ומעוזי, ומנוסי--ביום צרה; אליך, גויים יבואו מאפסי-ארץ, ויאמרו אך-שקר נחלו אבותינו, הבל ואין-בם מועיל.  טז,כ היעשה-לו אדם, אלוהים; והמה, לא אלוהים.  טז,כא לכן, הנני מודיעם, בפעם הזאת, אודיעם את-ידי ואת-גבורתי; וידעו, כי-שמי יהוה.  

יז,א חטאת יהודה, כתובה בעט ברזל--בציפורן שמיר:  חרושה על-לוח ליבם, ולקרנות מזבחותיכם.  יז,ב כזכור בניהם מזבחותם, ואשריהם על-עץ רענן, על, גבעות הגבוהות.  יז,ג הררי, בשדה--חילך כל-אוצרותיך, לבז אתן; במותיך, בחטאת בכל-גבוליך.  יז,ד ושמטת, ובך מנחלתך אשר נתתי לך, והעבדתיך את-אויביך, בארץ אשר לא-ידעת:  כי-אש קדחתם באפי, עד-עולם תוקד.  

יז,ה כה אמר יהוה, ארור הגבר אשר יבטח באדם, ושם בשר, זרועו; ומן-יהוה, יסור ליבו.  יז,ו והיה כערער בערבה, ולא יראה כי-יבוא טוב; ושכן חררים במדבר, ארץ מלחה ולא תשב.  

יז,ז ברוך הגבר, אשר יבטח ביהוה; והיה יהוה, מבטחו.  יז,ח והיה כעץ שתול על-מים, ועל-יובל ישלח שורשיו, ולא יראה כי-יבוא חום, והיה עלהו רענן; ובשנת בצורת לא ידאג, ולא ימיש מעשות פרי.  יז,ט עקוב הלב מכול, ואנוש הוא; מי, יידענו.  יז,י אני יהוה חוקר לב, בוחן כליות:  ולתת לאיש כדרכיו, כפרי מעלליו.  

יז,יא קורא דגר ולא ילד, עושה עושר ולא במשפט; בחצי ימיו יעזבנו, ובאחריתו יהיה נבל.  יז,יב כיסא כבוד, מרום מראשון--מקום, מקדשנו.  יז,יג מקוה ישראל יהוה, כל-עוזביך יבושו; וסוריי בארץ ייכתבו, כי עזבו מקור מים-חיים את-יהוה.  

יז,יד רפאני יהוה ואירפא, הושיעני ואיוושעה:  כי תהילתי, אתה.  יז,טו הנה-המה, אומרים אליי:  איה דבר-יהוה, יבוא נא.  יז,טז ואני לא-אצתי מרועה אחריך, ויום אנוש לא התאוויתי--אתה ידעת; מוצא שפתיי, נוכח פניך היה.  יז,יז אל-תהיה-לי, למחיתה; מחסי-אתה, ביום רעה.  יז,יח יבושו רודפיי, ואל-אבושה אני--ייחתו המה, ואל-איחתה אני; הביא עליהם יום רעה, ומשנה שיברון שוברם.  

יז,יט כה-אמר יהוה אליי, הלוך ועמדת בשער בני-העם, אשר יבואו בו מלכי יהודה, ואשר ייצאו בו; ובכול, שערי ירושלים.  יז,כ ואמרת אליהם שמעו דבר-יהוה מלכי יהודה, וכל-יהודה, וכול, יושבי ירושלים--הבאים, בשערים האלה.  יז,כא כה אמר יהוה, הישמרו בנפשותיכם; ואל-תשאו משא ביום השבת, והבאתם בשערי ירושלים.  יז,כב ולא-תוציאו משא מבתיכם ביום השבת, וכל-מלאכה לא תעשו; וקידשתם את-יום השבת, כאשר ציוויתי את-אבותיכם.  יז,כג ולא שמעו, ולא הטו את-אוזנם; ויקשו, את-עורפם, לבלתי שמוע, ולבלתי קחת מוסר.  יז,כד והיה אם-שמוע תשמעון אליי, נאום-יהוה, לבלתי הביא משא בשערי העיר הזאת, ביום השבת; ולקדש את-יום השבת, לבלתי עשות-בה כל-מלאכה.  יז,כה ובאו בשערי העיר הזאת מלכים ושרים יושבים על-כיסא דויד רוכבים ברכב ובסוסים, המה ושריהם--איש יהודה, ויושבי ירושלים; וישבה העיר-הזאת, לעולם.  יז,כו ובאו מערי-יהודה ומסביבות ירושלים ומארץ בנימין, ומן-השפילה ומן-ההר ומן-הנגב, מביאים עולה וזבח, ומנחה ולבונה--ומביאי תודה, בית יהוה.  יז,כז ואם-לא תשמעו אליי, לקדש את-יום השבת, ולבלתי שאת משא ובוא בשערי ירושלים, ביום השבת:  והצתי אש בשעריה, ואכלה ארמנות ירושלים--ולא תכבה.  

יח,א הדבר אשר היה אל-ירמיהו, מאת יהוה לאמור.  יח,ב קום וירדת, בית היוצר; ושמה, אשמיעך את-דבריי.  יח,ג וארד, בית היוצר; והנה-הוא עושה מלאכה, על-האובניים.  יח,ד ונשחת הכלי, אשר הוא עושה בחומר--ביד היוצר; ושב, ויעשהו כלי אחר, כאשר ישר בעיני היוצר, לעשות.  

יח,ה ויהי דבר-יהוה, אליי לאמור.  יח,ו הכיוצר הזה לא-אוכל לעשות לכם, בית ישראל--נאום-יהוה; הנה כחומר ביד היוצר, כן-אתם בידי בית ישראל.  

יח,ז רגע אדבר, על-גוי ועל-ממלכה, לנתוש ולנתוץ, ולהאביד.  יח,ח ושב, הגוי ההוא, מרעתו, אשר דיברתי עליו--וניחמתי, על-הרעה, אשר חשבתי, לעשות לו.  

יח,ט ורגע אדבר, על-גוי ועל-ממלכה, לבנות, ולנטוע.  יח,י ועשה הרע בעיניי, לבלתי שמוע בקולי--וניחמתי, על-הטובה, אשר אמרתי, להיטיב אותו.  

יח,יא ועתה אמור-נא אל-איש-יהודה ועל-יושבי ירושלים לאמור, כה אמר יהוה, הנה אנוכי יוצר עליכם רעה, וחושב עליכם מחשבה; שובו נא, איש מדרכו הרעה, והיטיבו דרכיכם, ומעלליכם.  יח,יב ואמרו, נואש:  כי-אחרי מחשבותינו נלך, ואיש שרירות ליבו-הרע נעשה.  

יח,יג לכן, כה אמר יהוה, שאלו-נא בגויים, מי שמע כאלה:  שערורית עשתה מאוד, בתולת ישראל.  יח,יד היעזוב מצור שדיי, שלג לבנון:  אם-יינתשו, מים זרים קרים--נוזלים.  יח,טו כי-שכחוני עמי, לשוא יקטרו; ויכשילום בדרכיהם, שבילי עולם, ללכת נתיבות, דרך לא סלולה.  יח,טז לשום ארצם לשמה, שריקות עולם; כול עובר עליה, יישום ויניד בראשו.  יח,יז כרוח-קדים אפיצם, לפני אויב; עורף ולא-פנים אראם, ביום אידם.  

יח,יח ויאמרו, לכו ונחשבה על-ירמיהו מחשבות--כי לא-תאבד תורה מכוהן ועצה מחכם, ודבר מנביא; לכו ונכהו בלשון, ואל-נקשיבה אל-כל-דבריו.  יח,יט הקשיבה יהוה, אליי; ושמע, לקול יריביי.  יח,כ הישולם תחת-טובה רעה, כי-כרו שוחה לנפשי; זכור עומדי לפניך, לדבר עליהם טובה, להשיב את-חמתך, מהם.  יח,כא לכן תן את-בניהם לרעב, והגירם על-ידי-חרב, ותהיינה נשיהם שכולות ואלמנות, ואנשיהם יהיו הרוגי מוות; בחוריהם, מוכי-חרב במלחמה.  יח,כב תישמע זעקה מבתיהם, כי-תביא עליהם גדוד פתאום:  כי-כרו שוחה ללוכדני, ופחים טמנו לרגליי.  יח,כג ואתה יהוה ידעת את-כל-עצתם עליי, למוות--אל-תכפר על-עוונם, וחטאתם מלפניך אל-תמחי; ויהיו מוכשלים לפניך, בעת אפך עשה בהם.  

יט,א כה אמר יהוה, הלוך וקנית בקבוק יוצר חרש; ומזקני העם, ומזקני הכוהנים.  יט,ב ויצאת, אל-גיא בן-הינום, אשר, פתח שער החרסית; וקראת שם, את-הדברים אשר-אדבר אליך.  יט,ג ואמרת, שמעו דבר-יהוה, מלכי יהודה, ויושבי ירושלים; כה-אמר יהוה צבאות אלוהי ישראל, הנני מביא רעה על-המקום הזה, אשר כל-שומעה, תיצלנה אוזניו.  יט,ד יען אשר עזבוני, וינכרו את-המקום הזה ויקטרו-בו לאלוהים אחרים, אשר לא-ידעום המה ואבותיהם, ומלכי יהודה; ומלאו את-המקום הזה, דם נקיים.  יט,ה ובנו את-במות הבעל, לשרוף את-בניהם באש--עולות לבעל:  אשר לא-ציוויתי ולא דיברתי, ולא עלתה על-ליבי.  

יט,ו לכן הנה-ימים באים, נאום-יהוה, ולא-ייקרא למקום הזה עוד התופת, וגיא בן-הינום--כי, אם-גיא ההריגה.  יט,ז ובקותי את-עצת יהודה וירושלים, במקום הזה, והפלתים בחרב לפני אויביהם, וביד מבקשי נפשם; ונתתי את-נבלתם למאכל, לעוף השמיים ולבהמת הארץ.  יט,ח ושמתי את-העיר הזאת, לשמה ולשריקה:  כול עובר עליה, יישום וישרוק על-כל-מכותיה.  יט,ט והאכלתים את-בשר בניהם, ואת בשר בנותיהם, ואיש בשר-ריעהו, יאכלו; במצור, ובמצוק, אשר יציקו להם אויביהם, ומבקשי נפשם.  יט,י ושברת, הבקבוק--לעיני, האנשים, ההולכים, אותך.  יט,יא ואמרת אליהם כה-אמר יהוה צבאות, ככה אשבור את-העם הזה ואת-העיר הזאת, כאשר ישבור את-כלי היוצר, אשר לא-יוכל להירפא עוד; ובתופת יקברו, מאין מקום לקבור.  יט,יב כן-אעשה למקום הזה, נאום-יהוה--וליושביו; ולתת את-העיר הזאת, כתופת.  יט,יג והיו בתי ירושלים, ובתי מלכי יהודה, כמקום התופת, הטמאים--לכול הבתים, אשר קיטרו על-גגותיהם לכול צבא השמיים, והסך נסכים, לאלוהים אחרים.  

יט,יד ויבוא ירמיהו מהתופת, אשר שלחו יהוה שם להינבא; ויעמוד בחצר בית-יהוה, ויאמר אל-כל-העם.  

יט,טו כה-אמר יהוה צבאות, אלוהי ישראל, הנני מביא אל-העיר הזאת ועל-כל-עריה, את כל-הרעה אשר דיברתי עליה:  כי הקשו את-עורפם, לבלתי שמוע את-דבריי.  כ,א וישמע פשחור בן-אימר הכוהן, והוא-פקיד נגיד בבית יהוה, את-ירמיהו, ניבא את-הדברים האלה.  כ,ב ויכה פשחור, את ירמיהו הנביא; וייתן אותו על-המהפכת, אשר בשער בנימין העליון, אשר, בבית יהוה.  כ,ג ויהי, ממוחרת, ויוצא פשחור את-ירמיהו, מן-המהפכת; ויאמר אליו ירמיהו, לא פשחור קרא יהוה שמך--כי, אם-מגור מסביב.  

כ,ד כי כה אמר יהוה הנני נותנך למגור לך ולכל-אוהביך, ונפלו בחרב אויביהם--ועיניך רואות; ואת-כל-יהודה, אתן ביד מלך-בבל, והגלם בבלה, והכם בחרב.  כ,ה ונתתי, את-כל-חוסן העיר הזאת, ואת-כל-יגיעה, ואת-כל-יקרה; ואת כל-אוצרות מלכי יהודה, אתן ביד אויביהם, ובזזום ולקחום, והביאום בבלה.  כ,ו ואתה פשחור, וכול יושבי ביתך, תלכו, בשבי; ובבל תבוא, ושם תמות ושם תיקבר--אתה וכל-אוהביך, אשר-ניבאת להם בשקר.  

כ,ז פיתיתני יהוה ואפת, חזקתני ותוכל; הייתי לשחוק כל-היום, כולו לועג לי.  כ,ח כי-מדי אדבר אזעק, חמס ושוד אקרא:  כי-היה דבר-יהוה לי לחרפה ולקלס, כל-היום.  כ,ט ואמרתי לא-אזכרנו, ולא-אדבר עוד בשמו, והיה בליבי כאש בוערת, עצור בעצמותיי; ונלאיתי כלכל, ולא אוכל.  כ,י כי שמעתי דיבת רבים, מגור מסביב, הגידו ונגידנו, כול אנוש שלומי שומרי צלעי; אוליי יפותה ונוכלה לו, ונקחה נקמתנו ממנו.  כ,יא ויהוה אותי כגיבור עריץ, על-כן רודפיי ייכשלו ולא יוכלו; בושו מאוד כי-לא השכילו, כלימת עולם לא תישכח.  כ,יב ויהוה צבאות בוחן צדיק, רואה כליות ולב; אראה נקמתך מהם, כי אליך גיליתי את-ריבי.  

כ,יג שירו, ליהוה--הללו, את-יהוה:  כי הציל את-נפש אביון, מיד מרעים.  

כ,יד ארור היום, אשר יולדתי בו:  יום אשר-ילדתני אימי, אל-יהי ברוך.  כ,טו ארור האיש, אשר בישר את-אבי לאמור, יולד-לך, בן זכר--שמח, שימחהו.  כ,טז והיה האיש ההוא, כערים אשר-הפך יהוה ולא ניחם; ושמע זעקה בבוקר, ותרועה בעת צוהריים.  כ,יז אשר לא-מותתני, מרחם; ותהי-לי אימי קברי, ורחמה הרת עולם.  כ,יח למה זה מרחם יצאתי, לראות עמל ויגון; ויכלו בבושת, ימיי.  

כא,א הדבר אשר-היה אל-ירמיהו, מאת יהוה--בשלוח אליו המלך צדקייהו, את-פשחור בן-מלכייה, ואת-צפניה בן-מעשיה הכוהן, לאמור.  כא,ב דרוש-נא בעדנו את-יהוה, כי נבוכדראצר מלך-בבל נלחם עלינו; אוליי יעשה יהוה אותנו ככל-נפלאותיו, ויעלה מעלינו.  כא,ג ויאמר ירמיהו, אליהם:  כה תאמרון, אל-צדקייהו.  

כא,ד כה-אמר יהוה אלוהי ישראל, הנני מסב את-כלי המלחמה אשר בידכם, אשר אתם נלחמים בם את-מלך בבל ואת-הכשדים, הצרים עליכם מחוץ לחומה; ואספתי אותם, אל-תוך העיר הזאת.  כא,ה ונלחמתי אני איתכם, ביד נטויה ובזרוע חזקה, ובאף ובחמה, ובקצף גדול.  כא,ו והכיתי, את-יושבי העיר הזאת, ואת-האדם, ואת-הבהמה:  בדבר גדול, ימותו.  כא,ז ואחרי-כן נאום-יהוה אתן את-צדקייהו מלך-יהודה ואת-עבדיו ואת-העם ואת-הנשארים בעיר הזאת מן-הדבר מן-החרב ומן-הרעב, ביד נבוכדראצר מלך-בבל, וביד אויביהם, וביד מבקשי נפשם; והכם לפי-חרב--לא-יחוס עליהם, ולא יחמול ולא ירחם.  כא,ח ואל-העם הזה תאמר, כה אמר יהוה:  הנני נותן לפניכם, את-דרך החיים ואת-דרך המוות.  כא,ט היושב, בעיר הזאת, ימות, בחרב וברעב ובדבר; והיוצא ונפל על-הכשדים הצרים עליכם, וחיה, והייתה-לו נפשו, לשלל.  כא,י כי שמתי פניי בעיר הזאת לרעה, ולא לטובה--נאום-יהוה; ביד-מלך בבל תינתן, ושרפה באש.  

כא,יא ולבית מלך יהודה, שמעו דבר-יהוה.  כא,יב בית דויד, כה אמר יהוה, דינו לבוקר משפט, והצילו גזול מיד עושק:  פן-תצא כאש חמתי, ובערה ואין מכבה, מפני, רוע מעלליכם.  כא,יג הנני אלייך יושבת העמק, צור המישור--נאום-יהוה; האומרים מי-ייחת עלינו, ומי יבוא במעונותינו.  כא,יד ופקדתי עליכם כפרי מעלליכם, נאום-יהוה; והצתי אש ביערה, ואכלה כל-סביביה.  כב,א כה אמר יהוה, רד בית-מלך יהודה; ודיברת שם, את-הדבר הזה.  כב,ב ואמרת, שמע דבר-יהוה, מלך יהודה, היושב על-כיסא דויד:  אתה ועבדיך ועמך, הבאים בשערים האלה.  כב,ג כה אמר יהוה, עשו משפט וצדקה, והצילו גזול, מיד עשוק; וגר יתום ואלמנה אל-תונו, אל-תחמוסו, ודם נקי, אל-תשפכו במקום הזה.  כב,ד כי אם-עשה תעשו, את-הדבר הזה--ובאו בשערי הבית הזה מלכים יושבים לדויד על-כיסאו, רוכבים ברכב ובסוסים, הוא ועבדיו, ועמו.  כב,ה ואם לא תשמעו, את-הדברים האלה--בי נשבעתי נאום-יהוה, כי-לחורבה יהיה הבית הזה.  

כב,ו כי-כה אמר יהוה, על-בית מלך יהודה, גלעד אתה לי, ראש הלבנון; אם-לא אשיתך מדבר, ערים לא נושבו.  כב,ז וקידשתי עליך משחיתים, איש וכליו; וכרתו מבחר ארזיך, והפילו על-האש.  כב,ח ועברו גויים רבים, על העיר הזאת; ואמרו, איש אל-ריעהו, על-מה עשה יהוה ככה, לעיר הגדולה הזאת.  כב,ט ואמרו--על אשר עזבו, את-ברית יהוה אלוהיהם; וישתחוו לאלוהים אחרים, ויעבדום.  

כב,י אל-תבכו למת, ואל-תנודו לו; בכו בכה, להולך--כי לא ישוב עוד, וראה את-ארץ מולדתו.  כב,יא כי כה אמר-יהוה אל-שלום בן-יאשייהו מלך יהודה, המולך תחת יאשייהו אביו, אשר יצא, מן-המקום הזה:  לא-ישוב שם, עוד.  כב,יב כי, במקום אשר-הגלו אותו--שם ימות; ואת-הארץ הזאת, לא-יראה עוד.  

כב,יג הוי בונה ביתו בלא-צדק, ועלייותיו בלא משפט; בריעהו יעבוד חינם, ופועלו לא ייתן-לו.  כב,יד האומר, אבנה-לי בית מידות, ועלייות, מרווחים; וקרע לו, חלוניי, וספון בארז, ומשוח בששר.  כב,טו התמלוך, כי אתה מתחרה בארז; אביך הלוא אכל ושתה, ועשה משפט וצדקה--אז, טוב לו.  כב,טז דן דין-עני ואביון, אז טוב; הלוא-היא הדעת אותי, נאום-יהוה.  כב,יז כי אין עיניך וליבך, כי אם-על-בצעך; ועל דם-הנקי לשפוך, ועל-העושק ועל-המרוצה לעשות.  

כב,יח לכן כה-אמר יהוה, אל-יהויקים בן-יאשייהו מלך יהודה, לא-יספדו לו, הוי אחי והוי אחות; לא-יספדו לו, הוי אדון והוי הודו.  כב,יט קבורת חמור, ייקבר; סחוב והשלך, מהלאה לשערי ירושלים.  

כב,כ עלי הלבנון וצעקי, ובבשן תני קולך; וצעקי, מעברים, כי נשברו, כל-מאהבייך.  כב,כא דיברתי אלייך בשלוותייך, אמרת לא אשמע; זה דרכך מנעורייך, כי לא-שמעת בקולי.  כב,כב כל-רועייך תרעה-רוח, ומאהבייך בשבי ילכו:  כי אז תבושי ונכלמת, מכול רעתך.  כב,כג יושבת בלבנון, מקוננת בארזים:  מה-ניחנת בבוא-לך חבלים, חיל כיולדה.  כב,כד חי-אני, נאום-יהוה, כי אם-יהיה כוניהו בן-יהויקים מלך יהודה, חותם על-יד ימיני:  כי משם, אתקנך.  כב,כה ונתתיך, ביד מבקשי נפשך, וביד אשר-אתה יגור, מפניהם--וביד נבוכדראצר מלך-בבל, וביד הכשדים.  כב,כו והטלתי אותך, ואת-אימך אשר ילדתך, על הארץ אחרת, אשר לא-יולדתם שם; ושם, תמותו.  כב,כז ועל-הארץ, אשר-הם מנשאים את-נפשם--לשוב שם:  שמה, לא ישובו.  

כב,כח העצב נבזה נפוץ, האיש הזה כוניהו, אם-כלי, אין חפץ בו; מדוע הוטלו, הוא וזרעו, והושלכו, על-הארץ אשר לא-ידעו.  כב,כט ארץ ארץ, ארץ--שמעי, דבר-יהוה.  כב,ל כה אמר יהוה, כתבו את-האיש הזה ערירי--גבר, לא-יצלח בימיו:  כי לא יצלח מזרעו, איש יושב על-כיסא דויד, ומושל עוד, ביהודה.  

כג,א הוי רועים, מאבדים ומפיצים את-צאן מרעיתי--נאום-יהוה.  

כג,ב לכן כה-אמר יהוה אלוהי ישראל, על-הרועים הרועים את-עמי, אתם הפיצותם את-צאני ותדיחום, ולא פקדתם אותם; הנני פוקד עליכם את-רוע מעלליכם, נאום-יהוה.  כג,ג ואני, אקבץ את-שארית צאני, מכול הארצות, אשר-הדחתי אותם שם; והשיבותי אתהן על-נווהן, ופרו ורבו.  כג,ד והקימותי עליהם רועים, ורעום; ולא-ייראו עוד ולא-ייחתו ולא ייפקדו, נאום-יהוה.  

כג,ה הנה ימים באים נאום-יהוה, והקימותי לדויד צמח צדיק; ומלך מלך והשכיל, ועשה משפט וצדקה בארץ.  כג,ו בימיו תיוושע יהודה, וישראל ישכון לבטח; וזה-שמו אשר-יקראו, יהוה צדקנו.  

כג,ז לכן הנה-ימים באים, נאום-יהוה; ולא-יאמרו עוד חי-יהוה, אשר העלה את-בני ישראל מארץ מצריים.  כג,ח כי אם-חי-יהוה, אשר העלה ואשר הביא את-זרע בית ישראל מארץ צפונה, ומכול הארצות, אשר הדחתים שם; וישבו, על-אדמתם.  

כג,ט לנביאים נשבר ליבי בקרבי, רחפו כל-עצמותיי--הייתי כאיש שיכור, וכגבר עברו יין:  מפני יהוה, ומפני דברי קודשו.  כג,י כי מנאפים, מלאה הארץ--כי-מפני אלה אבלה הארץ, יבשו נאות מדבר; ותהי מרוצתם רעה, וגבורתם לא-כן.  כג,יא כי-גם-נביא גם-כוהן, חנפו; גם-בביתי מצאתי רעתם, נאום-יהוה.  כג,יב לכן יהיה דרכם להם, כחלקלקות באפילה, יידחו, ונפלו בה:  כי-אביא עליהם רעה שנת פקודתם, נאום-יהוה.  כג,יג ובנביאי שומרון, ראיתי תפלה; הינבאו בבעל, ויתעו את-עמי את-ישראל.  כג,יד ובנביאי ירושלים ראיתי שערורה, נאוף והלוך בשקר וחיזקו ידי מרעים, לבלתי-שבו, איש מרעתו; היו-לי כולם כסדום, ויושביה כעמורה.  

כג,טו לכן כה-אמר יהוה צבאות, על-הנביאים, הנני מאכיל אותם לענה, והשקיתים מי-ראש:  כי, מאת נביאי ירושלים, יצאה חנופה, לכל-הארץ.  

כג,טז כה-אמר יהוה צבאות, אל-תשמעו על-דברי הנביאים הניבאים לכם--מהבילים המה, אתכם:  חזון ליבם ידברו, לא מפי יהוה.  כג,יז אומרים אמור, למנאציי, דיבר יהוה, שלום יהיה לכם; וכול הולך בשרירות ליבו, אמרו, לא-תבוא עליכם, רעה.  כג,יח כי מי עמד בסוד יהוה, וירא וישמע את-דברו; מי-הקשיב דברו, וישמע.  

כג,יט הנה סערת יהוה, חמה יצאה, וסער, מתחולל; על ראש רשעים, יחול.  כג,כ לא ישוב אף-יהוה, עד-עשותו ועד-הקימו מזימות ליבו; באחרית, הימים, תתבוננו בה, בינה.  כג,כא לא-שלחתי את-הנביאים, והם רצו; לא-דיברתי אליהם, והם ניבאו.  כג,כב ואם-עמדו, בסודי--וישמיעו דבריי, את-עמי, וישיבום מדרכם הרע, ומרוע מעלליהם.  

כג,כג האלוהי מקרוב אני, נאום-יהוה:  ולא אלוהי, מרחוק.  כג,כד אם-ייסתר איש במסתרים ואני לא-אראנו, נאום-יהוה:  הלוא את-השמיים ואת-הארץ אני מלא, נאום-יהוה.  כג,כה שמעתי, את אשר-אמרו הנביאים, הניבאים בשמי שקר, לאמור:  חלמתי, חלמתי.  כג,כו עד-מתיי, היש בלב הנביאים--ניבאי השקר; ונביאי, תרמית ליבם.  כג,כז החושבים, להשכיח את-עמי שמי, בחלומותם, אשר יספרו איש לריעהו--כאשר שכחו אבותם את-שמי, בבעל.  כג,כח הנביא אשר-איתו חלום, יספר חלום, ואשר דברי איתו, ידבר דברי אמת:  מה-לתבן את-הבר, נאום-יהוה.  כג,כט הלוא כה דברי כאש, נאום-יהוה; וכפטיש, יפוצץ סלע.  

כג,ל לכן הנני על-הנביאים, נאום-יהוה, מגנבי דבריי, איש מאת ריעהו.  כג,לא הנני על-הנביאים, נאום-יהוה, הלוקחים לשונם, וינאמו נאום.  כג,לב הנני על-ניבאי חלומות שקר, נאום-יהוה, ויספרום ויתעו את-עמי, בשקריהם ובפחזותם; ואנוכי לא-שלחתים ולא ציוויתים, והועל לא-יועילו לעם-הזה--נאום-יהוה.  כג,לג וכי-ישאלך העם הזה או-הנביא או-כוהן, לאמור, מה-משא, יהוה--ואמרת אליהם את-מה-משא, ונטשתי אתכם נאום-יהוה.  כג,לד והנביא והכוהן והעם, אשר יאמר משא יהוה--ופקדתי על-האיש ההוא, ועל-ביתו.  כג,לה כה תאמרו איש על-ריעהו, ואיש אל-אחיו:  מה-ענה יהוה, ומה-דיבר יהוה.  כג,לו ומשא יהוה, לא תזכרו-עוד:  כי המשא, יהיה לאיש דברו, והפכתם את-דברי אלוהים חיים, יהוה צבאות אלוהינו.  כג,לז כה תאמר, אל-הנביא:  מה-ענך יהוה, ומה-דיבר יהוה.  כג,לח ואם-משא יהוה, תאמרו, לכן כה אמר יהוה, יען אמורכם את-הדבר הזה משא יהוה--ואשלח אליכם לאמור, לא תאמרו משא יהוה.  כג,לט לכן הנני, ונשיתי אתכם נשוא; ונטשתי אתכם, ואת-העיר אשר נתתי לכם ולאבותיכם--מעל פניי.  כג,מ ונתתי עליכם, חרפת עולם, וכלימות עולם, אשר לא תישכח.  

כד,א הראני, יהוה, והנה שני דודאי תאנים, מועדים לפני היכל יהוה:  אחרי הגלות נבוכדראצר מלך-בבל את-יכוניהו בן-יהויקים מלך-יהודה ואת-שרי יהודה ואת-החרש ואת-המסגר, מירושלים, ויביאם, בבל.  כד,ב הדוד אחד, תאנים טובות מאוד, כתאני, הבכורות; והדוד אחד, תאנים רעות מאוד, אשר לא-תיאכלנה, מרוע.  

כד,ג ויאמר יהוה אליי, מה-אתה רואה ירמיהו, ואומר, תאנים; התאנים הטובות, טובות מאוד, והרעות רעות מאוד, אשר לא-תיאכלנה מרוע.  

כד,ד ויהי דבר-יהוה, אליי לאמור.  כד,ה כה-אמר יהוה אלוהי ישראל, כתאנים הטובות האלה:  כן-אכיר את-גלות יהודה, אשר שילחתי מן-המקום הזה ארץ כשדים--לטובה.  כד,ו ושמתי עיני עליהם לטובה, והשיבותים על-הארץ הזאת; ובניתים ולא אהרוס, ונטעתים ולא אתוש.  כד,ז ונתתי להם לב לדעת אותי, כי אני יהוה, והיו-לי לעם, ואנוכי אהיה להם לאלוהים:  כי-ישובו אליי, בכל-ליבם.  

כד,ח וכתאנים, הרעות, אשר לא-תיאכלנה, מרוע:  כי-כה אמר יהוה, כן אתן את-צדקייהו מלך-יהודה ואת-שריו ואת שארית ירושלים הנשארים בארץ הזאת, והיושבים, בארץ מצריים.  כד,ט ונתתים לזעווה לרעה, לכול ממלכות הארץ, לחרפה ולמשל לשנינה ולקללה, בכל-המקומות אשר-אדיחם שם.  כד,י ושילחתי בם, את-החרב את-הרעב ואת-הדבר, עד-תומם מעל האדמה, אשר-נתתי להם ולאבותיהם.  

כה,א הדבר אשר-היה על-ירמיהו, על-כל-עם יהודה, בשנה הרביעית, ליהויקים בן-יאשייהו מלך יהודה:  היא, השנה הראשונית, לנבוכדראצר, מלך בבל.  כה,ב אשר דיבר ירמיהו הנביא, על-כל-עם יהודה, ואל כל-יושבי ירושלים, לאמור.  כה,ג מן-שלוש עשרה שנה ליאשייהו בן-אמון מלך יהודה ועד היום הזה, זה שלוש ועשרים שנה, היה דבר-יהוה, אליי; ואדבר אליכם אשכם ודבר, ולא שמעתם.  כה,ד ושלח יהוה אליכם את-כל-עבדיו הנביאים, השכם ושלוח--ולא שמעתם; ולא-הטיתם את-אוזנכם, לשמוע.  כה,ה לאמור, שובו-נא איש מדרכו הרעה ומרוע מעלליכם, ושבו על-האדמה, אשר נתן יהוה לכם ולאבותיכם--למן-עולם, ועד-עולם.  כה,ו ואל-תלכו, אחרי אלוהים אחרים, לעובדם, ולהשתחוות להם; ולא-תכעיסו אותי במעשה ידיכם, ולא ארע לכם.  כה,ז ולא-שמעתם אליי, נאום-יהוה, למען הכעיסני במעשה ידיכם, לרע לכם.  

כה,ח לכן, כה אמר יהוה צבאות:  יען, אשר לא-שמעתם את-דבריי.  כה,ט הנני שולח ולקחתי את-כל-משפחות צפון נאום-יהוה, ואל-נבוכדראצר מלך-בבל עבדי, והביאותים על-הארץ הזאת ועל-יושביה, ועל כל-הגויים האלה סביב; והחרמתים--ושמתים לשמה ולשריקה, ולחורבות עולם.  כה,י והאבדתי מהם, קול ששון וקול שמחה, קול חתן, וקול כלה--קול ריחיים, ואור נר.  כה,יא והייתה כל-הארץ הזאת, לחורבה לשמה; ועבדו הגויים האלה, את-מלך בבל--שבעים שנה.  כה,יב והיה כמלאות שבעים שנה אפקוד על-מלך-בבל ועל-הגוי ההוא נאום-יהוה, את-עוונם--ועל-ארץ כשדים; ושמתי אותו, לשממות עולם.  כה,יג והבאתי על-הארץ ההיא, את-כל-דבריי אשר-דיברתי עליה--את כל-הכתוב בספר הזה, אשר-ניבא ירמיהו על-כל-הגויים.  כה,יד כי עבדו-בם גם-המה גויים רבים, ומלכים גדולים; ושילמתי להם כפועלם, וכמעשה ידיהם.  

כה,טו כי כה אמר יהוה אלוהי ישראל, אליי, קח את-כוס היין החמה הזאת, מידי; והשקית אותו את-כל-הגויים, אשר אנוכי שולח אותך אליהם.  כה,טז ושתו, והתגועשו והתהוללו, מפני החרב, אשר אנוכי שולח בינותם.  כה,יז ואקח את-הכוס, מיד יהוה; ואשקה, את-כל-הגויים, אשר-שלחני יהוה, אליהם.  כה,יח את-ירושלים ואת-ערי יהודה, ואת-מלכיה את-שריה:  לתת אותם לחורבה לשמה, לשריקה ולקללה--כיום הזה.  כה,יט את-פרעה מלך-מצריים ואת-עבדיו ואת-שריו, ואת-כל-עמו.  כה,כ ואת, כל-הערב, ואת, כל-מלכי ארץ העוץ; ואת, כל-מלכי ארץ פלשתים, ואת-אשקלון ואת-עזה ואת-עקרון, ואת שארית אשדוד.  כה,כא את-אדום ואת-מואב, ואת-בני עמון.  כה,כב ואת, כל-מלכי-צור, ואת, כל-מלכי צידון; ואת מלכי האי, אשר בעבר הים.  כה,כג ואת-דדן ואת-תימא ואת-בוז, ואת כל-קצוצי פיאה.  כה,כד ואת, כל-מלכי ערב; ואת כל-מלכי הערב, השוכנים במדבר.  כה,כה ואת כל-מלכי זמרי, ואת כל-מלכי עילם, ואת, כל-מלכי מדיי.  כה,כו ואת כל-מלכי הצפון, הקרובים והרחוקים איש אל-אחיו, ואת כל-הממלכות הארץ, אשר על-פני האדמה; ומלך ששך, ישתה אחריהם.  כה,כז ואמרת אליהם  
 
כה-אמר יהוה צבאות אלוהי ישראל, שתו ושכרו וקיו, ונפלו, ולא תקומו--מפני החרב, אשר אנוכי שולח ביניכם.  כה,כח והיה, כי ימאנו לקחת-הכוס מידך--לשתות; ואמרת אליהם, כה אמר יהוה צבאות--שתה תשתו.  כה,כט כי הנה בעיר אשר נקרא-שמי עליה, אנוכי מחל להרע, ואתם, הינקה תינקו:  לא תינקו--כי חרב אני קורא על-כל-יושבי הארץ, נאום יהוה צבאות.  כה,ל ואתה תינבא אליהם, את כל-הדברים האלה; ואמרת אליהם, יהוה ממרום ישאג וממעון קודשו ייתן קולו--שאוג ישאג על-נווהו, הידד כדורכים יענה אל כל-יושבי הארץ.  כה,לא בא שאון, עד-קצה הארץ--כי ריב ליהוה בגויים, נשפט הוא לכל-בשר:  הרשעים נתנם לחרב, נאום-יהוה.  

כה,לב כה אמר יהוה צבאות, הנה רעה יוצאת מגוי אל-גוי; וסער גדול, ייעור מירכתי-ארץ.  כה,לג והיו חללי יהוה, ביום ההוא, מקצה הארץ, ועד-קצה הארץ:  לא ייספדו, ולא ייאספו ולא ייקברו--לדומן על-פני האדמה, יהיו.  כה,לד הילילו הרועים וזעקו, והתפלשו אדירי הצאן--כי-מלאו ימיכם, לטבוח; ותפוצותיכם, ונפלתם ככלי חמדה.  כה,לה ואבד מנוס, מן-הרועים, ופליטה, מאדירי הצאן.  כה,לו קול צעקת הרועים, ויללת אדירי הצאן--כי-שודד יהוה, את-מרעיתם.  כה,לז ונדמו, נאות השלום, מפני, חרון אף-יהוה.  כה,לח עזב ככפיר, סוכו--כי-הייתה ארצם, לשמה, מפני חרון היונה, ומפני חרון אפו.  

כו,א בראשית, ממלכות יהויקים בן-יאשייהו--מלך יהודה:  היה הדבר הזה, מאת יהוה לאמור.  כו,ב כה אמר יהוה, עמוד בחצר בית-יהוה, ודיברת על-כל-ערי יהודה הבאים להשתחוות בית-יהוה, את כל-הדברים אשר ציוויתיך לדבר אליהם:  אל-תגרע, דבר.  כו,ג אוליי ישמעו--וישובו, איש מדרכו הרעה; וניחמתי אל-הרעה, אשר אנוכי חושב לעשות להם, מפני, רוע מעלליהם.  כו,ד ואמרת אליהם, כה אמר יהוה:  אם-לא תשמעו, אליי, ללכת בתורתי, אשר נתתי לפניכם.  כו,ה לשמוע, על-דברי עבדיי הנביאים, אשר אנוכי, שולח אליכם; והשכם ושלוח, ולא שמעתם.  כו,ו ונתתי את-הבית הזה, כשילה; ואת-העיר הזאת אתן לקללה, לכול גויי הארץ.  

כו,ז וישמעו הכוהנים והנביאים, וכל-העם, את-ירמיהו, מדבר את-הדברים האלה בבית יהוה.  כו,ח ויהי ככלות ירמיהו, לדבר את כל-אשר-ציווה יהוה, לדבר, אל-כל-העם; ויתפשו אותו הכוהנים והנביאים, וכל-העם לאמור--מות תמות.  כו,ט מדוע ניבית בשם-יהוה לאמור, כשילה יהיה הבית הזה, והעיר הזאת תחרב, מאין יושב; וייקהל כל-העם אל-ירמיהו, בבית יהוה.  כו,י וישמעו שרי יהודה, את הדברים האלה, ויעלו מבית-המלך, בית יהוה; ויישבו בפתח שער-יהוה, החדש.  

כו,יא ויאמרו הכוהנים והנביאים, אל-השרים, ואל-כל-העם, לאמור:  משפט-מוות, לאיש הזה, כי ניבא אל-העיר הזאת, כאשר שמעתם באוזניכם.  כו,יב ויאמר ירמיהו אל-כל-השרים, ואל-כל-העם לאמור:  יהוה שלחני, להינבא אל-הבית הזה ואל-העיר הזאת, את כל-הדברים, אשר שמעתם.  כו,יג ועתה, היטיבו דרכיכם ומעלליכם, ושמעו, בקול יהוה אלוהיכם:  ויינחם יהוה--אל-הרעה, אשר דיבר עליכם.  כו,יד ואני, הנני בידכם:  עשו-לי כטוב וכישר, בעיניכם.  כו,טו אך ידוע תדעו, כי אם-ממיתים אתם אותי--כי-דם נקי אתם נותנים עליכם, ואל-העיר הזאת ואל-יושביה:  כי באמת, שלחני יהוה עליכם, לדבר באוזניכם, את כל-הדברים האלה.  

כו,טז ויאמרו השרים וכל-העם, אל-הכוהנים ואל-הנביאים:  אין-לאיש הזה, משפט-מוות, כי בשם יהוה אלוהינו, דיבר אלינו.  כו,יז ויקומו אנשים, מזקני הארץ; ויאמרו, אל-כל-קהל העם לאמור.  כו,יח מיכה, המורשתי, היה ניבא, בימי חזקייהו מלך-יהודה; ויאמר אל-כל-עם יהודה לאמור כה-אמר יהוה צבאות, ציון שדה תיחרש וירושלים עיים תהיה, והר הבית, לבמות יער.  כו,יט ההמת המיתוהו חזקייהו מלך-יהודה וכל-יהודה, הלוא ירא את-יהוה--ויחל את-פני יהוה, ויינחם יהוה אל-הרעה אשר-דיבר עליהם; ואנחנו, עושים רעה גדולה--על-נפשותינו.  כו,כ וגם-איש, היה מתנבא בשם יהוה, אורייהו בן-שמעיהו, מקרית היערים; ויינבא על-העיר הזאת, ועל-הארץ הזאת, ככול, דברי ירמיהו.  כו,כא וישמע המלך-יהויקים וכל-גיבוריו וכל-השרים, את-דבריו, ויבקש המלך, המיתו; וישמע אורייהו ויירא, ויברח ויבוא מצריים.  כו,כב וישלח המלך יהויקים, אנשים--מצריים:  את אלנתן בן-עכבור ואנשים איתו, אל-מצריים.  כו,כג ויוציאו את-אורייהו ממצריים, ויביאוהו אל-המלך יהויקים, ויכהו, בחרב; וישלך, את-נבלתו, אל-קברי, בני העם.  כו,כד אך, יד אחיקם בן-שפן, הייתה, את-ירמיהו--לבלתי תת-אותו ביד-העם, להמיתו.  

כז,א בראשית, ממלכת יהויקים בן-יאשייהו--מלך יהודה:  היה הדבר הזה, אל-ירמיה, מאת יהוה, לאמור.  כז,ב כה-אמר יהוה, אליי, עשה לך, מוסרות ומוטות; ונתתם, על-צווארך.  כז,ג ושילחתם אל-מלך אדום ואל-מלך מואב, ואל-מלך בני עמון, ואל-מלך צור, ואל-מלך צידון--ביד מלאכים הבאים ירושלים, אל-צדקייהו מלך יהודה.  כז,ד וציווית אותם, אל-אדוניהם לאמור:  כה-אמר יהוה צבאות, אלוהי ישראל, כה תאמרו, אל-אדוניכם.  כז,ה אנוכי עשיתי את-הארץ, את-האדם ואת-הבהמה אשר על-פני הארץ, בכוחי הגדול, ובזרועי הנטויה; ונתתיה, לאשר ישר בעיניי.  כז,ו ועתה, אנוכי נתתי את-כל-הארצות האלה, ביד נבוכדנאצר מלך-בבל, עבדי; וגם את-חית השדה, נתתי לו לעובדו.  כז,ז ועבדו אותו כל-הגויים, ואת-בנו ואת-בן-בנו--עד בוא-עת ארצו, גם-הוא, ועבדו בו גויים רבים, ומלכים גדולים.  כז,ח והיה הגוי והממלכה, אשר לא-יעבדו אותו את-נבוכדנאצר מלך-בבל, ואת אשר לא-ייתן את-צווארו, בעול מלך בבל--בחרב וברעב ובדבר אפקוד על-הגוי ההוא, נאום-יהוה, עד-תומי אותם, בידו.  כז,ט ואתם אל-תשמעו אל-נביאיכם ואל-קוסמיכם, ואל חלומותיכם, ואל-עונניכם, ואל-כשפיכם--אשר-הם אומרים אליכם, לאמור, לא תעבדו, את-מלך בבל.  כז,י כי שקר, הם ניבאים לכם, למען הרחיק אתכם מעל אדמתכם, והדחתי אתכם ואבדתם.  כז,יא והגוי, אשר יביא את-צווארו בעול מלך-בבל--ועבדו:  והנחתיו על-אדמתו נאום-יהוה, ועבדה וישב בה.  כז,יב ואל-צדקייה מלך-יהודה דיברתי, ככל-הדברים האלה לאמור:  הביאו את-צוואריכם בעול מלך-בבל, ועבדו אותו ועמו--וחיו.  כז,יג למה תמותו אתה ועמך, בחרב ברעב ובדבר--כאשר, דיבר יהוה, אל-הגוי, אשר לא-יעבוד את-מלך בבל.  כז,יד ואל-תשמעו אל-דברי הנביאים, האומרים אליכם לאמור, לא תעבדו, את-מלך בבל:  כי שקר, הם ניבאים לכם.  כז,טו כי לא שלחתים נאום-יהוה, והם ניבאים בשמי לשקר:  למען הדיחי אתכם, ואבדתם--אתם, והנביאים הניבאים לכם.  כז,טז ואל-הכוהנים ואל-כל-העם הזה דיברתי לאמור, כה אמר יהוה, אל-תשמעו אל-דברי נביאיכם הניבאים לכם לאמור, הנה כלי בית-יהוה מושבים מבבלה עתה מהרה:  כי שקר, המה ניבאים לכם.  כז,יז אל-תשמעו אליהם, עבדו את-מלך-בבל וחיו:  למה תהיה העיר הזאת, חורבה.  כז,יח ואם-נביאים הם, ואם-יש דבר-יהוה איתם--יפגעו-נא, ביהוה צבאות, לבלתי-בואו הכלים הנותרים בבית-יהוה ובית מלך יהודה ובירושלים, בבלה.  כז,יט כי כה אמר, יהוה צבאות, אל-העמודים, ועל-הים ועל-המכונות--ועל יתר הכלים, הנותרים בעיר הזאת.  כז,כ אשר לא-לקחם, נבוכדנאצר מלך בבל, בגלותו את-יכוניה בן-יהויקים מלך-יהודה מירושלים, בבלה; ואת כל-חורי יהודה, וירושלים.  כז,כא כי כה אמר יהוה צבאות, אלוהי ישראל--על-הכלים, הנותרים בית יהוה, ובית מלך-יהודה, וירושלים.  כז,כב בבלה יובאו, ושמה יהיו--עד יום פוקדי אותם, נאום-יהוה, והעליתים והשיבותים, אל-המקום הזה.  

כח,א ויהי בשנה ההיא, בראשית ממלכת צדקייה מלך-יהודה, בשנה הרביעית, בחודש החמישי; אמר אליי חנניה בן-עזור הנביא אשר מגבעון, בבית יהוה, לעיני הכוהנים וכל-העם, לאמור.  כח,ב כה-אמר יהוה צבאות, אלוהי ישראל--לאמור:  שברתי, את-עול מלך בבל.  כח,ג בעוד שנתיים ימים, אני משיב אל-המקום הזה, את-כל-כלי, בית יהוה--אשר לקח נבוכדנאצר מלך-בבל, מן-המקום הזה, ויביאם, בבל.  כח,ד ואת-יכוניה בן-יהויקים מלך-יהודה ואת-כל-גלות יהודה הבאים בבלה, אני משיב אל-המקום הזה--נאום-יהוה:  כי אשבור, את-עול מלך בבל.  כח,ה ויאמר ירמיה הנביא, אל-חנניה הנביא, לעיני הכוהנים ולעיני כל-העם, העומדים בבית יהוה.  כח,ו ויאמר, ירמיה הנביא, אמן, כן יעשה יהוה; יקם יהוה, את-דבריך, אשר ניבאת להשיב כלי בית-יהוה וכל-הגולה, מבבל אל-המקום הזה.  כח,ז אך-שמע-נא הדבר הזה, אשר אנוכי דובר באוזניך, ובאוזני, כל-העם.  כח,ח הנביאים, אשר היו לפניי ולפניך--מן-העולם:  ויינבאו אל-ארצות רבות, ועל-ממלכות גדולות, למלחמה, ולרעה ולדבר.  כח,ט הנביא, אשר יינבא לשלום--בבוא, דבר הנביא, ייוודע הנביא, אשר-שלחו יהוה באמת.  כח,י וייקח חנניה הנביא, את-המוטה, מעל, צוואר ירמיה הנביא; וישברהו.  כח,יא ויאמר חנניה לעיני כל-העם לאמור, כה אמר יהוה, ככה אשבור את-עול נבוכדנאצר מלך-בבל בעוד שנתיים ימים, מעל צוואר כל-הגויים; וילך ירמיה הנביא, לדרכו.  

כח,יב ויהי דבר-יהוה, אל-ירמיה:  אחרי שבור חנניה הנביא, את-המוטה, מעל צוואר ירמיה הנביא, לאמור.  כח,יג הלוך ואמרת אל-חנניה לאמור, כה אמר יהוה, מוטות עץ, שברת; ועשית תחתיהן, מוטות ברזל.  כח,יד כי כה-אמר יהוה צבאות אלוהי ישראל, עול ברזל נתתי על-צוואר כל-הגויים האלה לעבוד את-נבוכדנאצר מלך-בבל--ועבדוהו; וגם את-חית השדה, נתתי לו.  כח,טו ויאמר ירמיה הנביא אל-חנניה הנביא, שמע-נא חנניה:  לא-שלחך יהוה--ואתה הבטחת את-העם הזה, על-שקר.  כח,טז לכן, כה אמר יהוה, הנני משלחך, מעל פני האדמה; השנה אתה מת, כי-סרה דיברת אל-יהוה.  כח,יז וימת חנניה הנביא, בשנה ההיא, בחודש, השביעי.  

כט,א ואלה דברי הספר, אשר שלח ירמיה הנביא מירושלים--אל-יתר זקני הגולה, ואל-הכוהנים ואל-הנביאים ואל-כל-העם, אשר הגלה נבוכדנאצר מירושלים, בבלה.  כט,ב אחרי צאת יכוניה-המלך והגבירה והסריסים שרי יהודה וירושלים, והחרש והמסגר--מירושלים.  כט,ג ביד אלעשה בן-שפן, וגמריה בן-חלקייה:  אשר שלח צדקייה מלך-יהודה, אל-נבוכדנאצר מלך בבל--בבלה לאמור.  כט,ד כה אמר יהוה צבאות, אלוהי ישראל:  לכל-הגולה--אשר-הגליתי מירושלים, בבלה.  כט,ה בנו בתים, ושבו; ונטעו גנות, ואכלו את-פריין.  כט,ו קחו נשים, והולידו בנים ובנות, וקחו לבניכם נשים ואת-בנותיכם תנו לאנשים, ותלדנה בנים ובנות; ורבו-שם, ואל-תמעטו.  כט,ז ודרשו את-שלום העיר, אשר הגליתי אתכם שמה, והתפללו בעדה, אל-יהוה:  כי בשלומה, יהיה לכם שלום.  כט,ח כי כה אמר יהוה צבאות, אלוהי ישראל, אל-ישיאו לכם נביאיכם אשר-בקרבכם, וקוסמיכם; ואל-תשמעו, אל-חלומותיכם, אשר אתם, מחלמים.  כט,ט כי בשקר, הם ניבאים לכם בשמי:  לא שלחתים, נאום-יהוה.  

כט,י כי-כה, אמר יהוה, כי לפי מלאות לבבל שבעים שנה, אפקוד אתכם; והקימותי עליכם, את-דברי הטוב, להשיב אתכם, אל-המקום הזה.  כט,יא כי אנוכי ידעתי את-המחשבות, אשר אנוכי חושב עליכם--נאום-יהוה:  מחשבות שלום ולא לרעה, לתת לכם אחרית ותקווה.  כט,יב וקראתם אותי והלכתם, והתפללתם אליי; ושמעתי, אליכם.  כט,יג וביקשתם אותי, ומצאתם:  כי תדרשוני, בכל-לבבכם.  כט,יד ונמצאתי לכם, נאום-יהוה, ושבתי את-שבותכם וקיבצתי אתכם מכל-הגויים ומכל-המקומות אשר הדחתי אתכם שם, נאום-יהוה; והשיבותי אתכם--אל-המקום, אשר-הגליתי אתכם משם.  כט,טו כי, אמרתם:  הקים לנו יהוה נביאים, בבלה.  

כט,טז כי-כה אמר יהוה, אל-המלך היושב אל-כיסא דויד, ואל-כל-העם, היושב בעיר הזאת:  אחיכם, אשר לא-יצאו איתכם בגולה.  כט,יז כה אמר, יהוה צבאות, הנני משלח בם, את-החרב את-הרעב ואת-הדבר; ונתתי אותם, כתאנים השוערים, אשר לא-תיאכלנה, מרוע.  כט,יח ורדפתי, אחריהם, בחרב, ברעב ובדבר; ונתתים לזעווה לכול ממלכות הארץ, לאלה ולשמה ולשריקה ולחרפה, בכל-הגויים, אשר-הדחתים שם.  כט,יט תחת אשר-לא-שמעו אל-דבריי, נאום-יהוה--אשר שלחתי אליהם את-עבדיי הנביאים, השכם ושלוח, ולא שמעתם, נאום-יהוה.  כט,כ ואתם, שמעו דבר-יהוה:  כל-הגולה--אשר-שילחתי מירושלים, בבלה.  

כט,כא כה-אמר יהוה צבאות אלוהי ישראל, אל-אחאב בן-קוליה ואל-צדקייהו בן-מעשיה, הניבאים לכם בשמי, שקר:  הנני נותן אותם, ביד נבוכדראצר מלך-בבל, והכם, לעיניכם.  כט,כב ולוקח מהם, קללה, לכול גלות יהודה, אשר בבבל לאמור:  ישימך יהוה כצדקייהו וכאחב, אשר-קלם מלך-בבל באש.  כט,כג יען אשר עשו נבלה בישראל, וינאפו את-נשי ריעיהם, וידברו דבר בשמי שקר, אשר לא ציוויתים; ואנוכי היודע ועד, נאום-יהוה.  

כט,כד ואל-שמעיהו הנחלמי, תאמר לאמור.  כט,כה כה-אמר יהוה צבאות, אלוהי ישראל--לאמור:  יען אשר אתה שלחת בשמך ספרים, אל-כל-העם אשר בירושלים, ואל-צפניה בן-מעשיה הכוהן, ואל כל-הכוהנים לאמור.  כט,כו יהוה נתנך כוהן, תחת יהוידע הכוהן, להיות פקידים בית יהוה, לכל-איש משוגע ומתנבא; ונתת אותו אל-המהפכת, ואל-הצינוק.  כט,כז ועתה, למה לא גערת, בירמיהו, הענתותי--המתנבא, לכם.  כט,כח כי על-כן שלח אלינו, בבל לאמור--ארוכה היא; בנו בתים, ושבו, ונטעו גנות, ואכלו את-פריהן.  כט,כט ויקרא צפניה הכוהן, את-הספר הזה, באוזני, ירמיהו הנביא.  

כט,ל ויהי, דבר-יהוה, אל-ירמיהו, לאמור.  כט,לא שלח על-כל-הגולה, לאמור, כה אמר יהוה, אל-שמעיה הנחלמי:  יען אשר ניבא לכם שמעיה, ואני לא שלחתיו, ויבטח אתכם, על-שקר.  כט,לב לכן כה-אמר יהוה, הנני פוקד על-שמעיה הנחלמי ועל-זרעו--לא-יהיה לו איש יושב בתוך-העם הזה ולא-יראה בטוב אשר-אני עושה-לעמי, נאום-יהוה:  כי-סרה דיבר, על-יהוה.  

ל,א הדבר אשר היה אל-ירמיהו, מאת יהוה לאמור.  ל,ב כה-אמר יהוה אלוהי ישראל, לאמור:  כתוב-לך, את כל-הדברים אשר-דיברתי אליך--אל-ספר.  ל,ג כי הנה ימים באים, נאום-יהוה, ושבתי את-שבות עמי ישראל ויהודה, אמר יהוה; והשיבותים, אל-הארץ אשר-נתתי לאבותם--וירשוה.  

ל,ד ואלה הדברים, אשר דיבר יהוה אל-ישראל--ואל-יהודה.  ל,ה כי-כה אמר יהוה, קול חרדה שמענו--פחד, ואין שלום.  ל,ו שאלו-נא וראו, אם-יולד זכר:  מדוע ראיתי כל-גבר ידיו על-חלציו, כיולדה, ונהפכו כל-פנים, ליירקון.  ל,ז הוי, כי גדול היום ההוא--מאיין כמוהו; ועת-צרה היא ליעקוב, וממנה ייוושע.  ל,ח והיה ביום ההוא נאום יהוה צבאות, אשבור עולו מעל צווארך, ומוסרותיך, אנתק; ולא-יעבדו-בו עוד, זרים.  ל,ט ועבדו, את יהוה אלוהיהם, ואת דויד מלכם, אשר אקים להם.  

ל,י ואתה אל-תירא עבדי יעקוב נאום-יהוה, ואל-תיחת ישראל--כי הנני מושיעך מרחוק, ואת-זרעך מארץ שביים; ושב יעקוב ושקט ושאנן, ואין מחריד.  ל,יא כי-איתך אני נאום-יהוה, להושיעך:  כי אעשה כלה בכל-הגויים אשר הפיצותיך שם, אך אותך לא-אעשה כלה, וייסרתיך למשפט, ונקה לא אנקך.  

ל,יב כי כה אמר יהוה, אנוש לשברך--נחלה, מכתך.  ל,יג אין-דן דינך, למזור; רפואות תעלה, אין לך.  ל,יד כל-מאהבייך שכחוך, אותך לא ידרושו:  כי מכת אויב הכיתיך, מוסר אכזרי--על רוב עוונך, עצמו חטאותייך.  ל,טו מה-תזעק על-שברך, אנוש מכאובך:  על רוב עוונך, עצמו חטאותייך--עשיתי אלה, לך.  ל,טז לכן כל-אוכלייך, ייאכלו, וכל-צרייך כולם, בשבי ילכו; והיו שואסייך למשיסה, וכל-בוזזייך אתן לבז.  ל,יז כי אעלה ארוכה לך וממכותייך ארפאך, נאום-יהוה:  כי נידחה, קראו לך--ציון היא, דורש אין לה.  

ל,יח כה אמר יהוה, הנני-שב שבות אוהלי יעקוב, ומשכנותיו, ארחם; ונבנתה עיר על-תילה, וארמון על-משפטו יישב.  ל,יט ויצא מהם תודה, וקול משחקים; והרביתים ולא ימעטו, והכבדתים ולא יצערו.  ל,כ והיו בניו כקדם, ועדתו לפניי תיכון; ופקדתי, על כל-לוחציו.  ל,כא והיה אדירו ממנו, ומושלו מקרבו ייצא, והקרבתיו, וניגש אליי:  כי מי הוא-זה ערב את-ליבו, לגשת אליי--נאום-יהוה.  ל,כב והייתם לי, לעם; ואנוכי, אהיה לכם לאלוהים.  

ל,כג הנה סערת יהוה, חמה יצאה--סער, מתגורר:  על ראש רשעים, יחול.  ל,כד לא ישוב, חרון אף-יהוה, עד-עשותו ועד-הקימו, מזימות ליבו; באחרית הימים, תתבוננו בה.  ל,כה בעת ההיא, נאום-יהוה, אהיה לאלוהים, לכול משפחות ישראל; והמה, יהיו-לי לעם.  

לא,א כה, אמר יהוה, מצא חן במדבר, עם שרידי חרב; הלוך להרגיעו, ישראל.  לא,ב מרחוק, יהוה נראה לי; ואהבת עולם אהבתיך, על-כן משכתיך חסד.  לא,ג עוד אבנך ונבנית, בתולת ישראל:  עוד תעדי תופייך, ויצאת במחול משחקים.  לא,ד עוד תיטעי כרמים, בהרי שומרון; נטעו נוטעים, וחיללו.  לא,ה כי יש-יום, קראו נוצרים בהר אפריים; קומו ונעלה ציון, אל-יהוה אלוהינו.  

לא,ו כי-כה אמר יהוה, רונו ליעקוב שמחה, וצהלו, בראש הגויים; השמיעו הללו, ואמרו, הושע יהוה את-עמך, את שארית ישראל.  לא,ז הנני מביא אותם מארץ צפון, וקיבצתים מירכתי-ארץ--בם עיוור ופיסח, הרה ויולדת יחדיו:  קהל גדול, ישובו הנה.  לא,ח בבכי יבואו, ובתחנונים אובילם--אוליכם אל-נחלי מים, בדרך ישר לא ייכשלו בה:  כי-הייתי לישראל לאב, ואפריים בכורי הוא.  

לא,ט שמעו דבר-יהוה גויים, והגידו באיים ממרחק; ואמרו, מזרה ישראל יקבצנו, ושמרו, כרועה עדרו.  לא,י כי-פדה יהוה, את-יעקוב; וגאלו, מיד חזק ממנו.  לא,יא ובאו, וריננו במרום-ציון, ונהרו אל-טוב יהוה על-דגן ועל-תירוש ועל-יצהר, ועל-בני-צאן ובקר; והייתה נפשם כגן רווה, ולא-יוסיפו לדאבה עוד.  לא,יב אז תשמח בתולה במחול, ובחורים וזקנים יחדיו; והפכתי אבלם לששון וניחמתים, ושימחתים מיגונם.  לא,יג וריוויתי נפש הכוהנים, דשן; ועמי את-טובי ישבעו, נאום-יהוה.  

לא,יד כה אמר יהוה, קול ברמה נשמע נהי בכי תמרורים--רחל, מבכה על-בניה; מיאנה להינחם על-בניה, כי איננו.  

לא,טו כה אמר יהוה, מנעי קולך מבכי, ועינייך, מדמעה:  כי יש שכר לפעולתך נאום-יהוה, ושבו מארץ אויב.  לא,טז ויש-תקווה לאחריתך, נאום-יהוה; ושבו בנים, לגבולם.  

לא,יז שמוע שמעתי, אפריים מתנודד, ייסרתני ואיווסר, כעגל לא לומד; השיבני ואשובה, כי אתה יהוה אלוהיי.  לא,יח כי-אחרי שובי, ניחמתי, ואחרי היוודעי, ספקתי על-ירך; בושתי וגם-נכלמתי, כי נשאתי חרפת נעוריי.  לא,יט הבן יקיר לי אפריים, אם ילד שעשועים--כי-מדי דברי בו, זכור אזכרנו עוד; על-כן, המו מעיי לו--רחם ארחמנו, נאום-יהוה.  

לא,כ הציבי לך ציונים, שימי לך תמרורים--שיתי ליבך, למסילה דרך הלכת; שובי בתולת ישראל, שובי אל-ערייך אלה.  לא,כא עד-מתיי תתחמקין, הבת השובבה:  כי-ברא יהוה חדשה בארץ, נקבה תסובב גבר.  

לא,כב כה-אמר יהוה צבאות, אלוהי ישראל, עוד יאמרו את-הדבר הזה בארץ יהודה ובעריו, בשובי את-שבותם:  יברכך יהוה נווה-צדק, הר הקודש.  לא,כג וישבו בה יהודה וכל-עריו, יחדיו:  איכרים, ונסעו בעדר.  לא,כד כי הרוויתי, נפש עייפה; וכל-נפש דאבה, מילאתי.  לא,כה על-זאת, הקיצותי ואראה; ושנתי, ערבה לי.  

לא,כו הנה ימים באים, נאום-יהוה; וזרעתי, את-בית ישראל ואת-בית יהודה, זרע אדם, וזרע בהמה.  לא,כז והיה כאשר שקדתי עליהם, לנתוש ולנתוץ ולהרוס--ולהאביד ולהרע:  כן אשקוד עליהם לבנות ולנטוע, נאום-יהוה.  לא,כח בימים ההם--לא-יאמרו עוד, אבות אכלו בוסר; ושיני בנים, תקהינה.  לא,כט כי אם-איש בעוונו, ימות:  כל-האדם האוכל הבוסר, תקהינה שיניו.  

לא,ל הנה ימים באים, נאום-יהוה; וכרתי, את-בית ישראל ואת-בית יהודה--ברית חדשה.  לא,לא לא כברית, אשר כרתי את-אבותם, ביום החזיקי בידם, להוציאם מארץ מצריים:  אשר-המה הפרו את-בריתי, ואנוכי בעלתי בם--נאום-יהוה.  לא,לב כי זאת הברית אשר אכרות את-בית ישראל אחרי הימים ההם, נאום-יהוה, נתתי את-תורתי בקרבם, ועל-ליבם אכתבנה; והייתי להם לאלוהים, והמה יהיו-לי לעם.  לא,לג ולא ילמדו עוד, איש את-ריעהו ואיש את-אחיו לאמור, דעו, את-יהוה:  כי-כולם יידעו אותי למקטנם ועד-גדולם, נאום-יהוה--כי אסלח לעוונם, ולחטאתם לא אזכור-עוד.  

לא,לד כה אמר יהוה, נותן שמש לאור יומם, חוקות ירח וכוכבים, לאור לילה; רוגע הים ויהמו גליו, יהוה צבאות שמו.  לא,לה אם-ימושו החוקים האלה, מלפניי--נאום-יהוה; גם זרע ישראל ישבתו, מהיות גוי לפניי--כל-הימים.  

לא,לו כה אמר יהוה, אם-יימדו שמיים מלמעלה, וייחקרו מוסדי-ארץ, למטה:  גם-אני אמאס בכל-זרע ישראל, על-כל-אשר עשו--נאום-יהוה.  

לא,לז הנה ימים באים, נאום-יהוה; ונבנתה העיר ליהוה, ממגדל חננאל שער הפינה.  לא,לח ויצא עוד קו המידה, נגדו, על, גבעת גרב; ונסב, גועתה.  לא,לט וכל-העמק הפגרים והדשן וכל-השדמות עד-נחל קדרון עד-פינת שער הסוסים, מזרחה--קודש, ליהוה:  לא-יינתש ולא-ייהרס עוד, לעולם.  

לב,א הדבר אשר-היה אל-ירמיהו, מאת יהוה, בשנה העשירית, לצדקייהו מלך יהודה--היא השנה שמונה-עשרה שנה, לנבוכדראצר.  לב,ב ואז, חיל מלך בבל, צרים, על-ירושלים; וירמיהו הנביא, היה כלוא בחצר המטרה, אשר, בית-מלך יהודה.  לב,ג אשר כלאו, צדקייהו מלך-יהודה לאמור:  מדוע אתה ניבא לאמור, כה אמר יהוה, הנני נותן את-העיר הזאת ביד מלך-בבל, ולכדה.  לב,ד וצדקייהו מלך יהודה, לא יימלט מיד הכשדים:  כי הינתון יינתן, ביד מלך-בבל, ודיבר-פיו עם-פיו, ועיניו את-עיניו תראינה.  לב,ה ובבל יוליך את-צדקייהו, ושם יהיה, עד-פוקדי אותו, נאום-יהוה:  כי תילחמו את-הכשדים, לא תצליחו.  

לב,ו ויאמר, ירמיהו:  היה דבר-יהוה, אליי לאמור.  לב,ז הנה חנמאל, בן-שלום דודך, בא אליך, לאמור:  קנה לך, את-שדי אשר בענתות--כי לך משפט הגאולה, לקנות.  לב,ח ויבוא אליי חנמאל בן-דודי כדבר יהוה, אל-חצר המטרה, ויאמר אליי קנה נא את-שדי אשר-בענתות אשר בארץ בנימין כי-לך משפט הירושה ולך הגאולה, קנה-לך; ואדע, כי דבר-יהוה הוא.  לב,ט ואקנה, את-השדה, מאת חנמאל בן-דודי, אשר בענתות; ואשקלה-לו, את-הכסף, שבעה שקלים, ועשרה הכסף.  לב,י ואכתוב בספר ואחתום, ואעד עדים; ואשקול הכסף, במאזניים.  לב,יא ואקח, את-ספר המקנה, את-החתום המצוה והחוקים, ואת-הגלוי.  לב,יב ואתן את-הספר המקנה, אל-ברוך בן-נרייה בן-מחסיה, לעיני חנמאל דודי, ולעיני העדים הכותבים בספר המקנה--לעיני, כל-היהודים, היושבים, בחצר המטרה.  לב,יג ואצווה, את-ברוך, לעיניהם, לאמור.  לב,יד כה-אמר יהוה צבאות אלוהי ישראל, לקוח את-הספרים האלה את ספר המקנה הזה ואת החתום ואת ספר הגלוי הזה, ונתתם, בכלי-חרש--למען יעמדו, ימים רבים.  

לב,טו כי כה אמר יהוה צבאות, אלוהי ישראל:  עוד ייקנו בתים ושדות וכרמים, בארץ הזאת.  

לב,טז ואתפלל, אל-יהוה, אחרי תיתי את-ספר המקנה, אל-ברוך בן-נרייה לאמור.  לב,יז אהה, אדוניי יהוה, הנה אתה עשית את-השמיים ואת-הארץ, בכוחך הגדול ובזרועך הנטויה:  לא-ייפלא ממך, כל-דבר.  לב,יח עושה חסד, לאלפים, ומשלם עוון אבות, אל-חיק בניהם אחריהם:  האל הגדול הגיבור, יהוה צבאות שמו.  לב,יט גדול, העצה, ורב, העלילייה--אשר-עיניך פקוחות, על-כל-דרכי בני אדם, לתת לאיש כדרכיו, וכפרי מעלליו.  לב,כ אשר-שמת אותות ומופתים בארץ-מצריים, עד-היום הזה, ובישראל, ובאדם; ותעשה-לך שם, כיום הזה.  לב,כא ותוצא את-עמך את-ישראל, מארץ מצריים--באותות ובמופתים, וביד חזקה ובאזרוע נטויה, ובמורא, גדול.  לב,כב ותיתן להם את-הארץ הזאת, אשר-נשבעת לאבותם לתת להם--ארץ זבת חלב, ודבש.  לב,כג ויבואו ויירשו אותה, ולא-שמעו בקולך ובתורתך לא-הלכו--את כל-אשר ציווית להם לעשות, לא עשו; ותקרא אותם, את כל-הרעה הזאת.  לב,כד הנה הסוללות, באו העיר ללוכדה, והעיר ניתנה ביד הכשדים הנלחמים עליה, מפני החרב והרעב והדבר; ואשר דיברת היה, והנך רואה.  לב,כה ואתה אמרת אליי, אדוניי יהוה, קנה-לך השדה בכסף, והעד עדים; והעיר ניתנה, ביד הכשדים.  

לב,כו ויהי, דבר-יהוה, אל-ירמיהו, לאמור.  לב,כז הנה אני יהוה, אלוהי כל-בשר--הממני, ייפלא כל-דבר.  לב,כח לכן, כה אמר יהוה:  הנני נותן את-העיר הזאת ביד הכשדים, וביד נבוכדראצר מלך-בבל--ולכדה.  לב,כט ובאו הכשדים, הנלחמים על-העיר הזאת, והציתו את-העיר הזאת באש, ושרפוה; ואת הבתים אשר קיטרו על-גגותיהם לבעל, והיסכו נסכים לאלוהים אחרים--למען, הכעיסני.  לב,ל כי-היו בני-ישראל ובני יהודה, אך עושים הרע בעיניי--מנעורותיהם:  כי בני-ישראל, אך מכעיסים אותי במעשה ידיהם--נאום-יהוה.  לב,לא כי על-אפי ועל-חמתי, הייתה לי העיר הזאת, למן-היום אשר בנו אותה, ועד היום הזה--להסירה, מעל פניי.  לב,לב על כל-רעת בני-ישראל ובני יהודה, אשר עשו להכעיסני, המה מלכיהם שריהם, כוהניהם ונביאיהם; ואיש יהודה, ויושבי ירושלים.  לב,לג ויפנו אליי עורף, ולא פנים; ולמד אותם השכם ולמד, ואינם שומעים לקחת מוסר.  לב,לד וישימו שיקוציהם, בבית אשר-נקרא-שמי עליו--לטמאו.  לב,לה ויבנו את-במות הבעל אשר בגיא בן-הינום, להעביר את-בניהם ואת-בנותיהם למולך, אשר לא-ציוויתים ולא עלתה על-ליבי, לעשות התועבה הזאת--למען, החטיא את-יהודה.  

לב,לו ועתה, לכן כה-אמר יהוה אלוהי ישראל:  אל-העיר הזאת--אשר אתם אומרים ניתנה ביד מלך-בבל, בחרב וברעב ובדבר.  לב,לז הנני מקבצם מכל-הארצות, אשר הדחתים שם באפי ובחמתי ובקצף גדול; והשיבותים אל-המקום הזה, והושבתים לבטח.  לב,לח והיו לי, לעם; ואני, אהיה להם לאלוהים.  לב,לט ונתתי להם לב אחד, ודרך אחד, ליראה אותי, כל-הימים--לטוב להם, ולבניהם אחריהם.  לב,מ וכרתי להם, ברית עולם, אשר לא-אשוב מאחריהם, להיטיבי אותם; ואת-יראתי אתן בלבבם, לבלתי סור מעליי.  לב,מא וששתי עליהם, להיטיב אותם; ונטעתים בארץ הזאת, באמת--בכל-ליבי, ובכל-נפשי.  

לב,מב כי-כה, אמר יהוה, כאשר הבאתי אל-העם הזה, את כל-הרעה הגדולה הזאת--כן אנוכי מביא עליהם, את-כל-הטובה, אשר אנוכי, דובר עליהם.  לב,מג ונקנה השדה, בארץ הזאת--אשר אתם אומרים, שממה היא מאין אדם ובהמה, ניתנה, ביד הכשדים.  לב,מד שדות בכסף יקנו, וכתוב בספר וחתום והעד עדים, בארץ בנימין ובסביבי ירושלים ובערי יהודה ובערי ההר, ובערי השפילה ובערי הנגב:  כי-אשיב את-שבותם, נאום-יהוה.  

לג,א ויהי דבר-יהוה אל-ירמיהו, שנית; והוא עודנו עצור, בחצר המטרה לאמור.  לג,ב כה-אמר יהוה, עושה:  יהוה, יוצר אותה להכינה--יהוה שמו.  לג,ג קרא אליי, ואענך; ואגידה לך גדולות ובצורות, לא ידעתם.  

לג,ד כי כה אמר יהוה, אלוהי ישראל, על-בתי העיר הזאת, ועל-בתי מלכי יהודה--הנתוצים, אל-הסוללות ואל-החרב.  לג,ה באים, להילחם את-הכשדים, ולמלאם את-פגרי האדם, אשר-הכיתי באפי ובחמתי; ואשר הסתרתי פניי מהעיר הזאת, על כל-רעתם.  לג,ו הנני מעלה-לה ארוכה ומרפא, ורפאתים; וגיליתי להם, עתרת שלום ואמת.  לג,ז והשיבותי את-שבות יהודה, ואת שבות ישראל; ובניתים, כבראשונה.  לג,ח וטיהרתים, מכל-עוונם אשר חטאו-לי; וסלחתי, לכל-עוונותיהם אשר חטאו-לי, ואשר, פשעו בי.  לג,ט והייתה לי, לשם ששון לתהילה ולתפארת, לכול, גויי הארץ--אשר ישמעו את-כל-הטובה, אשר אנוכי עושה אותם, ופחדו ורגזו על כל-הטובה ועל כל-השלום, אשר אנוכי עושה לה.  

לג,י כה אמר יהוה, עוד יישמע במקום-הזה, אשר אתם אומרים, חרב הוא מאין אדם ומאין בהמה--בערי יהודה, ובחוצות ירושלים, הנשמות מאין אדם ומאין יושב, ומאין בהמה.  לג,יא קול ששון וקול שמחה, קול חתן וקול כלה, קול אומרים הודו את-יהוה צבאות כי-טוב יהוה כי-לעולם חסדו, מביאים תודה בית יהוה:  כי-אשיב את-שבות-הארץ כבראשונה, אמר יהוה.  

לג,יב כה-אמר, יהוה צבאות, עוד יהיה במקום הזה החרב מאין-אדם ועד-בהמה, ובכל-עריו--נווה רועים, מרביצים צאן.  לג,יג בערי ההר בערי השפילה, ובערי הנגב, ובארץ בנימין ובסביבי ירושלים, ובערי יהודה--עוד תעבורנה הצאן על-ידי מונה, אמר יהוה.  

לג,יד הנה ימים באים, נאום-יהוה; והקימותי את-הדבר הטוב, אשר דיברתי אל-בית ישראל ועל-בית יהודה.  לג,טו בימים ההם ובעת ההיא, אצמיח לדויד צמח צדקה; ועשה משפט וצדקה, בארץ.  לג,טז בימים ההם תיוושע יהודה, וירושלים תשכון לבטח; וזה אשר-יקרא-לה, יהוה צדקנו.  

לג,יז כי-כה, אמר יהוה:  לא-ייכרת לדויד--איש, יושב על-כיסא בית-ישראל.  לג,יח ולכוהנים, הלויים, לא-ייכרת איש, מלפניי:  מעלה עולה ומקטיר מנחה, ועושה זבח--כל-הימים.  

לג,יט ויהי, דבר-יהוה, אל-ירמיהו, לאמור.  לג,כ כה, אמר יהוה, אם-תפרו את-בריתי היום, ואת-בריתי הלילה; ולבלתי היות יומם-ולילה, בעיתם.  לג,כא גם-בריתי תופר את-דויד עבדי, מהיות-לו בן מולך על-כיסאו; ואת-הלויים הכוהנים, משרתיי.  לג,כב אשר לא-ייספר צבא השמיים, ולא יימד חול הים--כן ארבה, את-זרע דויד עבדי, ואת-הלויים, משרתי אותי.  

לג,כג ויהי, דבר-יהוה, אל-ירמיהו, לאמור.  לג,כד הלוא ראית, מה-העם הזה דיברו לאמור, שתי המשפחות אשר בחר יהוה בהם, וימאסם; ואת-עמי, ינאצון, מהיות עוד, גוי לפניהם.  

לג,כה כה אמר יהוה, אם-לא בריתי יומם ולילה--חוקות שמיים וארץ, לא-שמתי.  לג,כו גם-זרע יעקוב ודויד עבדי אמאס, מקחת מזרעו מושלים, אל-זרע אברהם, ישחק ויעקוב:  כי-אשיב את-שבותם, וריחמתים.  

לד,א הדבר אשר-היה אל-ירמיהו, מאת יהוה; ונבוכדראצר מלך-בבל וכל-חילו וכל-ממלכות ארץ ממשלת ידו וכל-העמים, נלחמים על-ירושלים ועל-כל-עריה--לאמור.  לד,ב כה-אמר יהוה, אלוהי ישראל, הלוך ואמרת, אל-צדקייהו מלך יהודה; ואמרת אליו, כה אמר יהוה, הנני נותן את-העיר הזאת ביד מלך-בבל, ושרפה באש.  לד,ג ואתה, לא תימלט מידו--כי תפוש תיתפש, ובידו תינתן; ועיניך את-עיני מלך-בבל תראינה, ופיהו את-פיך ידבר--ובבל תבוא.  לד,ד אך שמע דבר-יהוה, צדקייהו מלך יהודה; כה-אמר יהוה עליך, לא תמות בחרב.  לד,ה בשלום תמות, וכמשרפות אבותיך המלכים הראשונים אשר-היו לפניך כן ישרפו-לך, והוי אדון, יספדו-לך:  כי-דבר אני-דיברתי, נאום-יהוה.  

לד,ו וידבר ירמיהו הנביא, אל-צדקייהו מלך יהודה, את כל-הדברים האלה, בירושלים.  לד,ז וחיל מלך-בבל, נלחמים על-ירושלים, ועל כל-ערי יהודה, הנותרות:  אל-לכיש, ואל-עזקה, כי הנה נשארו בערי יהודה, ערי מבצר.  

לד,ח הדבר אשר-היה אל-ירמיהו, מאת יהוה--אחרי כרות המלך צדקייהו ברית, את-כל-העם אשר בירושלים, לקרוא להם, דרור.  לד,ט לשלח איש את-עבדו ואיש את-שפחתו, העברי והעברייה--חופשים:  לבלתי עבוד-בם ביהודי אחיהו, איש.  לד,י וישמעו כל-השרים וכל-העם אשר-באו בברית, לשלח איש את-עבדו ואיש את-שפחתו חופשים, לבלתי עבוד-בם, עוד; וישמעו, וישלחו.  לד,יא וישובו, אחרי-כן, וישיבו את-העבדים ואת-השפחות, אשר שילחו חופשים; ויכבשום, לעבדים ולשפחות.  

לד,יב ויהי דבר-יהוה אל-ירמיהו, מאת יהוה לאמור.  לד,יג כה-אמר יהוה, אלוהי ישראל:  אנוכי, כרתי ברית את-אבותיכם, ביום הוציאי אותם מארץ מצריים, מבית עבדים לאמור.  לד,יד מקץ שבע שנים תשלחו איש את-אחיו העברי אשר-יימכר לך, ועבדך שש שנים, ושילחתו חופשי, מעימך; ולא-שמעו אבותיכם אליי, ולא הטו את-אוזנם.  לד,טו ותשובו אתם היום, ותעשו את-הישר בעיניי, לקרוא דרור, איש לריעהו; ותכרתו ברית, לפניי, בבית, אשר-נקרא שמי עליו.  לד,טז ותשובו, ותחללו את-שמי, ותשיבו איש את-עבדו ואיש את-שפחתו, אשר-שילחתם חופשים לנפשם; ותכבשו אותם--להיות לכם, לעבדים ולשפחות.  

לד,יז לכן, כה-אמר יהוה, אתם לא-שמעתם אליי, לקרוא דרור איש לאחיו ואיש לריעהו; הנני קורא לכם דרור נאום-יהוה, אל-החרב אל-הדבר ואל-הרעב, ונתתי אתכם לזעווה, לכול ממלכות הארץ.  לד,יח ונתתי את-האנשים, העוברים את-בריתי, אשר לא-הקימו את-דברי הברית, אשר כרתו לפניי--העגל אשר כרתו לשניים, ויעברו בין בתריו.  לד,יט שרי יהודה ושרי ירושלים, הסריסים והכוהנים, וכול, עם הארץ--העוברים, בין בתרי העגל.  לד,כ ונתתי אותם ביד אויביהם, וביד מבקשי נפשם; והייתה נבלתם למאכל, לעוף השמיים ולבהמת הארץ.  לד,כא ואת-צדקייהו מלך-יהודה ואת-שריו, אתן ביד אויביהם, וביד, מבקשי נפשם; וביד, חיל מלך בבל, העולים, מעליכם.  לד,כב הנני מצווה נאום-יהוה, והשיבותים אל-העיר הזאת ונלחמו עליה, ולכדוה, ושרפוה באש; ואת-ערי יהודה אתן שממה, מאין יושב.  

לה,א הדבר אשר-היה אל-ירמיהו, מאת יהוה, בימי יהויקים בן-יאשייהו מלך יהודה, לאמור.  לה,ב הלוך, אל-בית הרכבים, ודיברת אותם, והביאותם בית יהוה אל-אחת הלשכות; והשקית אותם, יין.  לה,ג ואקח את-יאזניה בן-ירמיהו, בן-חבציניה, ואת-אחיו, ואת-כל-בניו--ואת, כל-בית הרכבים.  לה,ד ואביא אותם, בית יהוה, אל-לשכת בני חנן בן-יגדליהו, איש האלוהים--אשר-אצל, לשכת השרים, אשר ממעל ללשכת מעשיהו בן-שלום, שומר הסף.  לה,ה ואתן לפני בני בית-הרכבים, גביעים מלאים יין--וכוסות; ואומר אליהם, שתו-יין.  לה,ו ויאמרו, לא נשתה-יין:  כי יונדב בן-רכב אבינו, ציווה עלינו לאמור, לא תשתו-יין אתם ובניכם, עד-עולם.  לה,ז ובית לא-תבנו, וזרע לא-תזרעו וכרם לא-תיטעו, ולא יהיה, לכם:  כי באוהלים תשבו, כל-ימיכם, למען תחיו ימים רבים על-פני האדמה, אשר אתם גרים שם.  לה,ח ונשמע, בקול יהונדב בן-רכב אבינו, לכול, אשר ציוונו:  לבלתי שתות-יין, כל-ימינו--אנחנו נשינו, בנינו ובנותינו.  לה,ט ולבלתי בנות בתים, לשבתנו; וכרם ושדה וזרע, לא יהיה-לנו.  לה,י ונשב, באוהלים; ונשמע ונעש, ככול אשר-ציוונו יונדב אבינו.  לה,יא ויהי, בעלות נבוכדראצר מלך-בבל אל-הארץ, ונאמר בואו ונבוא ירושלים, מפני חיל הכשדים ומפני חיל ארם; ונשב, בירושלים.  

לה,יב ויהי, דבר-יהוה, אל-ירמיהו, לאמור.  לה,יג כה-אמר יהוה צבאות, אלוהי ישראל, הלוך ואמרת לאיש יהודה, וליושבי ירושלים:  הלוא תקחו מוסר לשמוע אל-דבריי, נאום-יהוה.  לה,יד הוקם את-דברי יהונדב בן-רכב אשר-ציווה את-בניו לבלתי שתות-יין, ולא שתו עד-היום הזה--כי שמעו, את מצות אביהם; ואנוכי דיברתי אליכם, השכם ודבר--ולא שמעתם, אליי.  לה,טו ואשלח אליכם את-כל-עבדיי הנביאים השכם ושלוח לאמור שובו-נא איש מדרכו הרעה והיטיבו מעלליכם, ואל-תלכו אחרי אלוהים אחרים לעובדם, ושבו אל-האדמה, אשר-נתתי לכם ולאבותיכם; ולא הטיתם את-אוזנכם, ולא שמעתם אליי.  לה,טז כי הקימו, בני יהונדב בן-רכב, את-מצות אביהם, אשר ציוום; והעם הזה, לא שמעו אליי.  לה,יז לכן כה-אמר יהוה אלוהי צבאות, אלוהי ישראל, הנני מביא אל-יהודה ואל כל-יושבי ירושלים, את כל-הרעה אשר דיברתי עליהם:  יען דיברתי אליהם ולא שמעו, ואקרא להם ולא ענו.  לה,יח ולבית הרכבים אמר ירמיהו, כה-אמר יהוה צבאות אלוהי ישראל, יען אשר שמעתם, על-מצות יהונדב אביכם; ותשמרו, את-כל-מצוותיו, ותעשו, ככול אשר-ציווה אתכם.  לה,יט לכן, כה אמר יהוה צבאות--אלוהי ישראל:  לא-ייכרת איש ליונדב בן-רכב, עומד לפניי--כל-הימים.  

לו,א ויהי בשנה הרביעית, ליהויקים בן-יאשייהו מלך יהודה; היה הדבר הזה, אל-ירמיהו, מאת יהוה, לאמור.  לו,ב קח-לך, מגילת-ספר, וכתבת אליה את כל-הדברים אשר-דיברתי אליך על-ישראל ועל-יהודה, ועל-כל-הגויים--מיום דיברתי אליך, מימי יאשייהו, ועד, היום הזה.  לו,ג אוליי ישמעו, בית יהודה, את כל-הרעה, אשר אנוכי חושב לעשות להם--למען ישובו, איש מדרכו הרעה, וסלחתי לעוונם, ולחטאתם.  

לו,ד ויקרא ירמיהו, את-ברוך בן-נרייה; ויכתוב ברוך מפי ירמיהו, את כל-דברי יהוה אשר-דיבר אליו--על-מגילת-ספר.  לו,ה ויצווה ירמיהו, את-ברוך לאמור:  אני עצור--לא אוכל, לבוא בית יהוה.  לו,ו ובאת אתה וקראת במגילה אשר-כתבת-מפי את-דברי יהוה באוזני העם, בית יהוה--ביום צום; וגם באוזני כל-יהודה הבאים מעריהם, תקראם.  לו,ז אוליי תיפול תחינתם, לפני יהוה, וישובו, איש מדרכו הרעה:  כי-גדול האף והחמה, אשר-דיבר יהוה אל-העם הזה.  לו,ח ויעש, ברוך בן-נרייה, ככול אשר-ציווהו, ירמיהו הנביא--לקרוא בספר דברי יהוה, בית יהוה.  

לו,ט ויהי בשנה החמישית ליהויקים בן-יאשייהו מלך-יהודה, בחודש התשיעי, קראו צום לפני יהוה כל-העם, בירושלים; וכל-העם, הבאים מערי יהודה--בירושלים.  לו,י ויקרא ברוך בספר את-דברי ירמיהו, בית יהוה--בלשכת גמריהו בן-שפן הסופר בחצר העליון, פתח שער בית-יהוה החדש, באוזני, כל-העם.  לו,יא וישמע מיכיהו בן-גמריהו בן-שפן, את-כל-דברי יהוה--מעל הספר.  לו,יב ויירד בית-המלך, על-לשכת הסופר, והנה-שם, כל-השרים יושבים:  אלישמע הסופר ודליהו בן-שמעיהו ואלנתן בן-עכבור וגמריהו בן-שפן, וצדקייהו בן-חנניהו--וכל-השרים.  לו,יג ויגד להם מיכיהו, את כל-הדברים אשר שמע, בקרוא ברוך בספר, באוזני העם.  לו,יד וישלחו כל-השרים אל-ברוך, את-יהודי בן-נתניהו בן-שלמיהו בן-כושי לאמור, המגילה אשר קראת בה באוזני העם, קחנה בידך ולך; וייקח ברוך בן-נרייהו את-המגילה, בידו, ויבוא, אליהם.  לו,טו ויאמרו אליו--שב נא, וקראנה באוזנינו; ויקרא ברוך, באוזניהם.  לו,טז ויהי, כשומעם את-כל-הדברים, פחדו, איש אל-ריעהו; ויאמרו, אל-ברוך, הגד נגיד למלך, את כל-הדברים האלה.  לו,יז ואת-ברוך--שאלו, לאמור:  הגד-נא לנו--איך כתבת את-כל-הדברים האלה, מפיו.  לו,יח ויאמר להם, ברוך, מפיו יקרא אליי, את כל-הדברים האלה; ואני כותב על-הספר, בדיו.  

לו,יט ויאמרו השרים אל-ברוך, לך היסתר אתה וירמיהו; ואיש אל-יידע, איפה אתם.  לו,כ ויבואו אל-המלך, חצרה, ואת-המגילה הפקידו, בלשכת אלישמע הסופר; ויגידו באוזני המלך, את כל-הדברים.  לו,כא וישלח המלך את-יהודי, לקחת את-המגילה, וייקחהא, מלשכת אלישמע הסופר; ויקראהא יהודי, באוזני המלך, ובאוזני כל-השרים, העומדים מעל המלך.  לו,כב והמלך, יושב בית החורף, בחודש, התשיעי; ואת-האח, לפניו מבוערת.  לו,כג ויהי כקרוא יהודי, שלוש דלתות וארבעה, יקרעהא בתער הסופר, והשלך אל-האש אשר אל-האח:  עד-תום, כל-המגילה, על-האש, אשר על-האח.  לו,כד ולא פחדו, ולא קרעו את-בגדיהם--המלך, וכל-עבדיו, השומעים, את כל-הדברים האלה.  לו,כה וגם אלנתן ודליהו וגמריהו הפגיעו במלך, לבלתי שרוף את-המגילה; ולא שמע, אליהם.  לו,כו ויצווה המלך את-ירחמאל בן-המלך ואת-שריהו בן-עזריאל, ואת-שלמיהו בן-עבדאל, לקחת את-ברוך הסופר, ואת ירמיהו הנביא; ויסתירם, יהוה.  

לו,כז ויהי דבר-יהוה, אל-ירמיהו--אחרי שרוף המלך, את-המגילה ואת-הדברים, אשר כתב ברוך מפי ירמיהו, לאמור.  לו,כח שוב קח-לך, מגילה אחרת; וכתוב עליה, את כל-הדברים הראשונים, אשר היו על-המגילה הראשונה, אשר שרף יהויקים מלך-יהודה.  לו,כט ועל-יהויקים מלך-יהודה תאמר, כה אמר יהוה:  אתה שרפת את-המגילה הזאת, לאמור, מדוע כתבת עליה לאמור בוא-יבוא מלך-בבל והשחית את-הארץ הזאת, והשבית ממנה אדם ובהמה.  

לו,ל לכן כה-אמר יהוה, על-יהויקים מלך יהודה, לא-יהיה-לו יושב, על-כיסא דויד; ונבלתו תהיה מושלכת, לחורב ביום ולקרח בלילה.  לו,לא ופקדתי עליו ועל-זרעו ועל-עבדיו, את-עוונם; והבאתי עליהם ועל-יושבי ירושלים ואל-איש יהודה, את כל-הרעה אשר-דיברתי אליהם--ולא שמעו.  לו,לב וירמיהו לקח מגילה אחרת, וייתנה אל-ברוך בן-נרייהו הסופר, ויכתוב עליה מפי ירמיהו, את כל-דברי הספר אשר שרף יהויקים מלך-יהודה באש; ועוד נוסף עליהם דברים רבים, כהמה.  

לז,א וימלוך-מלך--צדקייהו, בן-יאשייהו:  תחת, כוניהו בן-יהויקים, אשר המליך נבוכדראצר מלך-בבל, בארץ יהודה.  לז,ב ולא שמע הוא ועבדיו, ועם הארץ:  אל-דברי יהוה--אשר דיבר, ביד ירמיהו הנביא.  לז,ג וישלח המלך צדקייהו את-יהוכל בן-שלמיה, ואת-צפניהו בן-מעשיה הכוהן, אל-ירמיהו הנביא, לאמור:  התפלל-נא בעדנו, אל-יהוה אלוהינו.  לז,ד וירמיהו, בא ויוצא בתוך העם; ולא-נתנו אותו, בית הכלוא.  לז,ה וחיל פרעה, יצא ממצריים; וישמעו הכשדים הצרים על-ירושלים, את-שמעם, וייעלו, מעל ירושלים.  

לז,ו ויהי, דבר-יהוה, אל-ירמיהו הנביא, לאמור.  לז,ז כה-אמר יהוה, אלוהי ישראל, כה תאמרו אל-מלך יהודה, השולח אתכם אליי לדורשני:  הנה חיל פרעה, היוצא לכם לעזרה, שב לארצו, מצריים.  לז,ח ושבו, הכשדים, ונלחמו, על-העיר הזאת; ולכדוה, ושרפוה באש.  

לז,ט כה אמר יהוה, אל-תשיאו נפשותיכם לאמור, הלוך ילכו מעלינו, הכשדים:  כי-לא, ילכו.  לז,י כי אם-הכיתם כל-חיל כשדים, הנלחמים איתכם, ונשארו-בם, אנשים מדוקרים--איש באוהלו יקומו, ושרפו את-העיר הזאת באש.  לז,יא והיה, בהיעלות חיל הכשדים, מעל, ירושלים--מפני, חיל פרעה.  

לז,יב וייצא ירמיהו מירושלים, ללכת ארץ בנימין, לחליק משם, בתוך העם.  לז,יג ויהי-הוא בשער בנימין, ושם בעל פקידות, ושמו יראייה, בן-שלמיה בן-חנניה; ויתפוש את-ירמיהו הנביא, לאמור, אל-הכשדים, אתה נופל.  לז,יד ויאמר ירמיהו שקר, אינני נופל על-הכשדים--ולא שמע, אליו; ויתפוש יראייה בירמיהו, ויביאהו אל-השרים.  לז,טו ויקצפו השרים על-ירמיהו, והכו אותו; ונתנו אותו בית האיסור, בית יהונתן הסופר--כי-אותו עשו, לבית הכלא.  לז,טז כי בא ירמיהו אל-בית הבור, ואל-החנויות; ויישב-שם ירמיהו, ימים רבים.  לז,יז וישלח המלך צדקייהו וייקחהו, וישאלהו המלך בביתו בסתר, ויאמר, היש דבר מאת יהוה; ויאמר ירמיהו, יש, ויאמר, ביד מלך-בבל תינתן.  לז,יח ויאמר ירמיהו, אל-המלך צדקייהו:  מה חטאתי לך ולעבדיך ולעם הזה, כי-נתתם אותי אל-בית הכלא.  לז,יט ואיה, נביאיכם, אשר-ניבאו לכם, לאמור:  לא-יבוא מלך-בבל עליכם, ועל הארץ הזאת.  לז,כ ועתה, שמע-נא אדוני המלך:  תיפול-נא תחינתי, לפניך, ואל-תשיבני בית יהונתן הסופר, ולא אמות שם.  לז,כא ויצווה המלך צדקייהו, ויפקידו את-ירמיהו בחצר המטרה, ונתון לו כיכר-לחם ליום מחוץ האופים, עד-תום כל-הלחם מן-העיר; ויישב ירמיהו, בחצר המטרה.  לח,א וישמע שפטיה בן-מתן, וגדליהו בן-פשחור, ויוכל בן-שלמיהו, ופשחור בן-מלכייה:  את-הדברים--אשר ירמיהו מדבר אל-כל-העם, לאמור.  לח,ב כה, אמר יהוה, היושב בעיר הזאת, ימות בחרב ברעב ובדבר; והיוצא אל-הכשדים וחיה, והייתה-לו נפשו לשלל וחי.  

לח,ג כה, אמר יהוה:  הינתון תינתן העיר הזאת, ביד חיל מלך-בבל--ולכדה.  לח,ד ויאמרו השרים אל-המלך, יומת נא את-האיש הזה--כי-על-כן הוא-מרפה את-ידי אנשי המלחמה הנשארים בעיר הזאת ואת ידי כל-העם, לדבר אליהם כדברים האלה:  כי האיש הזה, איננו דורש לשלום לעם הזה--כי אם-לרעה.  לח,ה ויאמר המלך צדקייהו, הנה-הוא בידכם:  כי-אין המלך, יוכל אתכם דבר.  לח,ו ויקחו את-ירמיהו, וישליכו אותו אל-הבור מלכייהו בן-המלך אשר בחצר המטרה, וישלחו את-ירמיהו, בחבלים; ובבור אין-מים כי אם-טיט, ויטבע ירמיהו בטיט.  

לח,ז וישמע עבד-מלך הכושי איש סריס, והוא בבית המלך, כי-נתנו את-ירמיהו, אל-הבור; והמלך יושב, בשער בנימין.  לח,ח וייצא עבד-מלך, מבית המלך; וידבר אל-המלך, לאמור.  לח,ט אדוני המלך, הרעו האנשים האלה את כל-אשר עשו לירמיהו הנביא, את אשר-השליכו, אל-הבור; וימת תחתיו מפני הרעב, כי אין הלחם עוד בעיר.  לח,י ויצווה המלך, את עבד-מלך הכושי לאמור:  קח בידך מזה, שלושים אנשים, והעלית את-ירמיהו הנביא מן-הבור, בטרם ימות.  לח,יא וייקח עבד-מלך את-האנשים בידו, ויבוא בית-המלך אל-תחת האוצר, וייקח משם בלויי סחבות, ובלויי מלחים; וישלחם אל-ירמיהו אל-הבור, בחבלים.  לח,יב ויאמר עבד-מלך הכושי אל-ירמיהו, שים נא בלואי הסחבות והמלחים תחת אצילות ידיך, מתחת, לחבלים; ויעש ירמיהו, כן.  לח,יג וימשכו את-ירמיהו בחבלים, ויעלו אותו מן-הבור; ויישב ירמיהו, בחצר המטרה.  

לח,יד וישלח המלך צדקייהו, וייקח את-ירמיהו הנביא אליו, אל-מבוא השלישי, אשר בבית יהוה; ויאמר המלך אל-ירמיהו, שואל אני אותך דבר--אל-תכחד ממני, דבר.  לח,טו ויאמר ירמיהו, אל-צדקייהו, כי אגיד לך, הלוא המת תמיתני; וכי, איעצך, לא תשמע, אליי.  לח,טז ויישבע המלך צדקייהו, אל-ירמיהו--בסתר לאמור:  חי-יהוה אשר עשה-לנו את-הנפש הזאת, אם-אמיתך, ואם-אתנך ביד האנשים האלה, אשר מבקשים את-נפשך.  

לח,יז ויאמר ירמיהו אל-צדקייהו    כה-אמר יהוה אלוהי צבאות אלוהי ישראל, אם-יצוא תצא אל-שרי מלך-בבל וחייתה נפשך, והעיר הזאת, לא תישרף באש; וחיית, אתה וביתך.  לח,יח ואם לא-תצא, אל-שרי מלך בבל--וניתנה העיר הזאת ביד הכשדים, ושרפוה באש; ואתה, לא-תימלט מידם.  

לח,יט ויאמר המלך צדקייהו, אל-ירמיהו:  אני דואג את-היהודים, אשר נפלו אל-הכשדים--פן-ייתנו אותי בידם, והתעללו-בי.  לח,כ ויאמר ירמיהו, לא ייתנו; שמע-נא בקול יהוה, לאשר אני דובר אליך--וייטב לך, ותחי נפשך.  לח,כא ואם-מאן אתה, לצאת--זה הדבר, אשר הראני יהוה.  לח,כב והנה כל-הנשים, אשר נשארו בבית מלך-יהודה, מוצאות, אל-שרי מלך בבל; והנה אומרות, הסיתוך ויכלו לך אנשי שלומך, הוטבעו בבוץ רגלך, נסוגו אחור.  לח,כג ואת-כל-נשיך ואת-בניך, מוציאים אל-הכשדים, ואתה, לא-תימלט מידם:  כי ביד מלך-בבל תיתפש, ואת-העיר הזאת תשרוף באש.  

לח,כד ויאמר צדקייהו אל-ירמיהו, איש אל-יידע בדברים-האלה--ולא תמות.  לח,כה וכי-ישמעו השרים, כי-דיברתי איתך, ובאו אליך ואמרו אליך הגידה-נא לנו מה-דיברת אל-המלך אל-תכחד ממנו, ולא נמיתך; ומה-דיבר אליך, המלך.  לח,כו ואמרת אליהם, מפיל-אני תחינתי לפני המלך, לבלתי השיבני בית יהונתן, למות שם.  

לח,כז ויבואו כל-השרים אל-ירמיהו, וישאלו אותו, ויגד להם ככל-הדברים האלה, אשר ציווה המלך; ויחרישו ממנו, כי לא-נשמע הדבר.  לח,כח ויישב ירמיהו בחצר המטרה, עד-יום אשר-נלכדה ירושלים;    והיה, כאשר נלכדה ירושלים.  לט,א בשנה התשיעית לצדקייהו מלך-יהודה בחודש העשירי, בא נבוכדראצר מלך-בבל וכל-חילו אל-ירושלים, ויצורו, עליה.  לט,ב בעשתי-עשרה שנה לצדקייהו, בחודש הרביעי בתשעה לחודש, הובקעה, העיר.  לט,ג ויבואו, כול שרי מלך-בבל, ויישבו, בשער התווך--נרגל שראצר סמגר-נבו שר-סכים רב-סריס, נרגל שראצר רב-מג, וכל-שארית, שרי מלך בבל.  לט,ד ויהי כאשר ראם צדקייהו מלך-יהודה וכול אנשי המלחמה, ויברחו וייצאו לילה מן-העיר דרך גן המלך, בשער, בין החומותיים; וייצא, דרך הערבה.  לט,ה וירדפו חיל-כשדים אחריהם, וישיגו את-צדקייהו בערבות ירחו, ויקחו אותו ויעלוהו אל-נבוכדראצר מלך-בבל רבלתה, בארץ חמת; וידבר איתו, משפטים.  לט,ו וישחט מלך בבל את-בני צדקייהו, ברבלה--לעיניו; ואת כל-חורי יהודה, שחט מלך בבל.  לט,ז ואת-עיני צדקייהו, עיוור; ויאסרהו, בנחושתיים, לביא אותו, בבלה.  לט,ח ואת-בית המלך ואת-בית העם, שרפו הכשדים באש; ואת-חומות ירושלים, נתצו.  לט,ט ואת יתר העם הנשארים בעיר, ואת-הנופלים אשר נפלו עליו, ואת יתר העם, הנשארים--הגלה נבוזראדן רב-טבחים, בבל.  לט,י ומן-העם הדלים, אשר אין-להם מאומה, השאיר נבוזראדן רב-טבחים, בארץ יהודה; וייתן להם כרמים ויגבים, ביום ההוא.  לט,יא ויצו נבוכדראצר מלך-בבל, על-ירמיהו, ביד נבוזראדן רב-טבחים, לאמור.  לט,יב קחנו, ועיניך שים עליו, ואל-תעש לו, מאומה רע:  כי, כאשר ידבר אליך--כן, עשה עימו.  לט,יג וישלח נבוזראדן רב-טבחים, ונבושזבן רב-סריס, ונרגל שראצר, רב-מג--וכול, רבי מלך-בבל.  לט,יד וישלחו ויקחו את-ירמיהו מחצר המטרה, וייתנו אותו אל-גדליהו בן-אחיקם בן-שפן, להוציאהו, אל-הבית; ויישב, בתוך העם.  

לט,טו ואל-ירמיהו, היה דבר-יהוה, בהיותו עצור, בחצר המטרה לאמור.  לט,טז הלוך ואמרת לעבד-מלך הכושי לאמור, כה-אמר יהוה צבאות אלוהי ישראל, הנני מביא את-דבריי אל-העיר הזאת לרעה, ולא לטובה; והיו לפניך, ביום ההוא.  לט,יז והצלתיך ביום-ההוא, נאום-יהוה; ולא תינתן ביד האנשים, אשר-אתה יגור מפניהם.  לט,יח כי מלט אמלטך, ובחרב לא תיפול; והייתה לך נפשך לשלל, כי-בטחת בי נאום-יהוה.  

מ,א הדבר אשר-היה אל-ירמיהו, מאת יהוה, אחר שלח אותו נבוזראדן רב-טבחים, מן-הרמה--בקחתו אותו, והוא-אסור באזיקים בתוך כל-גלות ירושלים ויהודה, המוגלים, בבלה.  מ,ב וייקח רב-טבחים, לירמיהו; ויאמר אליו--יהוה אלוהיך דיבר את-הרעה הזאת, אל-המקום הזה.  מ,ג ויבא ויעש יהוה, כאשר דיבר:  כי-חטאתם ליהוה ולא-שמעתם בקולו, והיה לכם הדבר הזה.  מ,ד ועתה הנה פיתחתיך היום, מן-האזיקים אשר על-ידיך--אם-טוב בעיניך לבוא איתי בבל בוא ואשים את-עיני עליך, ואם-רע בעיניך לבוא-איתי בבל חדל:  ראה כל-הארץ לפניך, אל-טוב ואל-הישר בעיניך ללכת שמה לך.  מ,ה ועודנו לא-ישוב, ושובה אל-גדליה בן-אחיקם בן-שפן אשר הפקיד מלך-בבל בערי יהודה ושב איתו בתוך העם, או אל-כל-הישר בעיניך ללכת, לך; וייתן-לו רב-טבחים ארוחה ומשאת, וישלחהו.  מ,ו ויבוא ירמיהו אל-גדליה בן-אחיקם, המצפתה; ויישב איתו בתוך העם, הנשארים בארץ.  

מ,ז וישמעו כל-שרי החיילים אשר בשדה, המה ואנשיהם, כי-הפקיד מלך-בבל את-גדליהו בן-אחיקם, בארץ; וכי הפקיד איתו, אנשים ונשים וטף, ומדלת הארץ, מאשר לא-הוגלו בבלה.  מ,ח ויבואו אל-גדליה, המצפתה; וישמעאל בן-נתניהו ויוחנן ויונתן בני-קרח ושריה בן-תנחומת ובני עיפיי הנטופתי, ויזניהו בן-המעכתי--המה, ואנשיהם.  מ,ט ויישבע להם גדליהו בן-אחיקם בן-שפן, ולאנשיהם לאמור, אל-תיראו, מעבוד הכשדים; שבו בארץ, ועבדו את-מלך בבל--וייטב לכם.  מ,י ואני, הנני יושב במצפה, לעמוד לפני הכשדים, אשר יבואו אלינו; ואתם אספו יין וקיץ ושמן, ושימו בכליכם, ושבו, בעריכם אשר-תפשתם.  מ,יא וגם כל-היהודים אשר-במואב ובבני-עמון ובאדום ואשר בכל-הארצות, שמעו, כי-נתן מלך-בבל שארית, ליהודה; וכי הפקיד עליהם, את-גדליהו בן-אחיקם בן-שפן.  מ,יב וישובו כל-היהודים, מכל-המקומות אשר נידחו-שם, ויבואו ארץ-יהודה אל-גדליהו, המצפתה; ויאספו יין וקיץ, הרבה מאוד.  

מ,יג ויוחנן, בן-קרח, וכל-שרי החיילים, אשר בשדה--באו אל-גדליהו, המצפתה.  מ,יד ויאמרו אליו, הידוע תדע כי בעליס מלך בני-עמון שלח את-ישמעאל בן-נתניה, להכותך, נפש; ולא-האמין להם, גדליהו בן-אחיקם.  מ,טו ויוחנן בן-קרח אמר אל-גדליהו בסתר במצפה לאמור, אלכה נא ואכה את-ישמעאל בן-נתניה, ואיש, לא יידע; למה יכך נפש, ונפוצו כל-יהודה הנקבצים אליך, ואבדה, שארית יהודה.  מ,טז ויאמר גדליהו בן-אחיקם אל-יוחנן בן-קרח, אל-תעשה את-הדבר הזה:  כי-שקר אתה דובר, אל-ישמעאל.  

מא,א ויהי בחודש השביעי, בא ישמעאל בן-נתניה בן-אלישמע מזרע המלוכה ורבי המלך ועשרה אנשים איתו אל-גדליהו בן-אחיקם--המצפתה; ויאכלו שם לחם יחדיו, במצפה.  מא,ב ויקם ישמעאל בן-נתניה ועשרת האנשים אשר-היו איתו, ויכו את-גדליהו בן-אחיקם בן-שפן בחרב--וימת אותו:  אשר-הפקיד מלך-בבל, בארץ.  מא,ג ואת כל-היהודים, אשר-היו איתו את-גדליהו במצפה, ואת-הכשדים, אשר נמצאו-שם--את אנשי המלחמה, הכה ישמעאל.  מא,ד ויהי ביום השני, להמית את-גדליהו; ואיש, לא ידע.  מא,ה ויבואו אנשים משכם משילה ומשומרון, שמונים איש, מגולחי זקן וקרועי בגדים, ומתגודדים; ומנחה ולבונה בידם, להביא בית יהוה.  מא,ו וייצא ישמעאל בן-נתניה לקראתם, מן-המצפה, הולך הלוך, ובוכה; ויהי, כפגוש אותם, ויאמר אליהם, בואו אל-גדליהו בן-אחיקם.  מא,ז ויהי, כבואם אל-תוך העיר; וישחטם ישמעאל בן-נתניה, אל-תוך הבור--הוא, והאנשים אשר-איתו.  מא,ח ועשרה אנשים נמצאו-בם, ויאמרו אל-ישמעאל אל-תמיתנו--כי-יש-לנו מטמונים בשדה, חיטים ושעורים ושמן ודבש; ויחדל, ולא המיתם בתוך אחיהם.  מא,ט והבור, אשר השליך שם ישמעאל את כל-פגרי האנשים אשר הכה ביד-גדליהו--הוא אשר עשה המלך אסא, מפני בעשא מלך-ישראל; אותו, מילא ישמעאל בן-נתניהו--חללים.  מא,י וישב ישמעאל את-כל-שארית העם אשר במצפה, את-בנות המלך ואת-כל-העם הנשארים במצפה, אשר הפקיד נבוזראדן רב-טבחים, את-גדליהו בן-אחיקם; וישבם, ישמעאל בן-נתניה, וילך, לעבור אל-בני עמון.  

מא,יא וישמע יוחנן בן-קרח, וכל-שרי החיילים אשר איתו, את כל-הרעה אשר עשה, ישמעאל בן-נתניה.  מא,יב ויקחו, את-כל-האנשים, וילכו, להילחם עם-ישמעאל בן-נתניה; וימצאו אותו, אל-מים רבים אשר בגבעון.  מא,יג ויהי, כראות כל-העם אשר את-ישמעאל, את-יוחנן בן-קרח, ואת כל-שרי החיילים אשר איתו--וישמחו.  מא,יד ויסובו, כל-העם, אשר-שבה ישמעאל, מן-המצפה; וישובו, וילכו, אל-יוחנן, בן-קרח.  מא,טו וישמעאל בן-נתניה, נמלט בשמונה אנשים, מפני, יוחנן; וילך, אל-בני עמון.  

מא,טז וייקח יוחנן בן-קרח וכל-שרי החיילים אשר-איתו, את כל-שארית העם אשר השיב מאת ישמעאל בן-נתניה מן-המצפה, אחר הכה, את-גדליה בן-אחיקם--גברים אנשי המלחמה, ונשים וטף וסריסים, אשר השיב, מגבעון.  מא,יז וילכו, ויישבו בגרות כמהם, אשר-אצל, בית לחם--ללכת, לבוא מצריים.  מא,יח מפני, הכשדים, כי יראו, מפניהם:  כי-הכה ישמעאל בן-נתניה, את-גדליהו בן-אחיקם, אשר-הפקיד מלך-בבל, בארץ.  

מב,א וייגשו, כל-שרי החיילים, ויוחנן בן-קרח, ויזניה בן-הושעיה--וכל-העם, מקטון ועד-גדול.  מב,ב ויאמרו אל-ירמיהו הנביא, תיפול-נא תחינתנו לפניך, והתפלל בעדנו אל-יהוה אלוהיך, בעד כל-השארית הזאת:  כי-נשארנו מעט מהרבה, כאשר עיניך רואות אותנו.  מב,ג ויגד-לנו יהוה אלוהיך, את-הדרך אשר נלך-בה, ואת-הדבר, אשר נעשה.  מב,ד ויאמר אליהם ירמיהו הנביא, שמעתי--הנני מתפלל אל-יהוה אלוהיכם, כדבריכם; והיה כל-הדבר אשר-יענה יהוה אתכם, אגיד לכם--לא-אמנע מכם, דבר.  מב,ה והמה, אמרו אל-ירמיהו, יהי יהוה בנו, לעד אמת ונאמן:  אם-לא ככל-הדבר אשר ישלחך יהוה אלוהיך, אלינו--כן נעשה.  מב,ו אם-טוב ואם-רע--בקול יהוה אלוהינו אשר אנחנו שולחים אותך אליו, נשמע:  למען, אשר ייטב-לנו, כי נשמע, בקול יהוה אלוהינו.  

מב,ז ויהי, מקץ עשרת ימים; ויהי דבר-יהוה, אל-ירמיהו.  מב,ח ויקרא, אל-יוחנן בן-קרח, ואל כל-שרי החיילים, אשר איתו; ולכל-העם--למקטון, ועד-גדול.  מב,ט ויאמר אליהם, כה-אמר יהוה אלוהי ישראל, אשר שלחתם אותי אליו, להפיל תחינתכם לפניו.  מב,י אם-שוב תשבו, בארץ הזאת--ובניתי אתכם ולא אהרוס, ונטעתי אתכם ולא אתוש:  כי ניחמתי אל-הרעה, אשר עשיתי לכם.  מב,יא אל-תיראו, מפני מלך בבל, אשר-אתם יראים, מפניו; אל-תיראו ממנו, נאום-יהוה--כי-איתכם אני, להושיע אתכם ולהציל אתכם מידו.  מב,יב ואתן לכם רחמים, וריחם אתכם; והשיב אתכם, אל-אדמתכם.  מב,יג ואם-אומרים אתם, לא נשב בארץ הזאת, לבלתי שמוע, בקול יהוה אלוהיכם.  מב,יד לאמור, לא כי ארץ מצריים נבוא, אשר לא-נראה מלחמה, וקול שופר לא נשמע; וללחם לא-נרעב, ושם נשב.  מב,טו ועתה--לכן שמעו דבר-יהוה, שארית יהודה:  כה-אמר יהוה צבאות אלוהי ישראל, אם-אתם שום תשימון פניכם לבוא מצריים, ובאתם, לגור שם.  מב,טז והייתה החרב, אשר אתם יראים ממנה, שם תשיג אתכם, בארץ מצריים; והרעב אשר-אתם דואגים ממנו, שם ידבק אחריכם מצריים--ושם תמותו.  מב,יז ויהיו כל-האנשים, אשר-שמו את-פניהם לבוא מצריים לגור שם--ימותו, בחרב ברעב ובדבר:  ולא-יהיה להם, שריד ופליט, מפני הרעה, אשר אני מביא עליהם.  מב,יח כי כה אמר יהוה צבאות, אלוהי ישראל, כאשר ניתך אפי וחמתי על-יושבי ירושלים, כן תיתך חמתי עליכם בבואכם מצריים; והייתם לאלה ולשמה, ולקללה ולחרפה, ולא-תראו עוד, את-המקום הזה.  מב,יט דיבר יהוה עליכם שארית יהודה, אל-תבואו מצריים; ידוע, תדעו, כי-העידותי בכם, היום.  מב,כ כי התעיתם, בנפשותיכם--כי-אתם שלחתם אותי אל-יהוה אלוהיכם לאמור, התפלל בעדנו אל-יהוה אלוהינו; וככול אשר יאמר יהוה אלוהינו, כן הגד-לנו--ועשינו.  מב,כא ואגיד לכם, היום; ולא שמעתם, בקול יהוה אלוהיכם, ולכול, אשר-שלחני אליכם.  מב,כב ועתה, ידוע תדעו, כי בחרב ברעב ובדבר, תמותו--במקום אשר חפצתם, לבוא לגור שם.  

מג,א ויהי ככלות ירמיהו לדבר אל-כל-העם, את-כל-דברי יהוה אלוהיהם, אשר שלחו יהוה אלוהיהם, אליהם--את כל-הדברים, האלה.  

מג,ב ויאמר עזריה בן-הושעיה ויוחנן בן-קרח, וכל-האנשים הזדים:  אומרים אל-ירמיהו, שקר אתה מדבר--לא שלחך יהוה אלוהינו לאמור, לא-תבואו מצריים לגור שם.  מג,ג כי, ברוך בן-נרייה, מסית אותך, בנו--למען תת אותנו ביד-הכשדים להמית אותנו, ולהגלות אותנו בבל.  מג,ד ולא-שמע יוחנן בן-קרח וכל-שרי החיילים, וכל-העם--בקול יהוה:  לשבת, בארץ יהודה.  מג,ה וייקח יוחנן בן-קרח, וכל-שרי החיילים, את, כל-שארית יהודה--אשר-שבו, מכל-הגויים אשר נידחו-שם, לגור, בארץ יהודה.  מג,ו את-הגברים ואת-הנשים ואת-הטף, ואת-בנות המלך, ואת כל-הנפש אשר הניח נבוזראדן רב-טבחים, את-גדליהו בן-אחיקם בן-שפן; ואת ירמיהו הנביא, ואת-ברוך בן-נרייהו.  מג,ז ויבואו ארץ מצריים, כי לא שמעו בקול יהוה; ויבואו, עד-תחפנחס.  

מג,ח ויהי דבר-יהוה אל-ירמיהו, בתחפנחס לאמור.  מג,ט קח בידך אבנים גדולות, וטמנתם במלט במלבן, אשר בפתח בית-פרעה, בתחפנחס--לעיני, אנשים יהודים.  מג,י ואמרת אליהם כה-אמר יהוה צבאות אלוהי ישראל, הנני שולח ולקחתי את-נבוכדראצר מלך-בבל עבדי, ושמתי כיסאו, ממעל לאבנים האלה אשר טמנתי; ונטה את-שפרירו, עליהם.  מג,יא ובא, והכה את-ארץ מצריים--אשר למוות למוות, ואשר לשבי לשבי, ואשר לחרב, לחרב.  מג,יב והצתי אש, בבתי אלוהי מצריים, ושרפם, ושבם; ועטה את-ארץ מצריים כאשר-יעטה הרועה, את-בגדו, ויצא משם, בשלום.  מג,יג ושיבר, את-מצבות בית שמש, אשר, בארץ מצריים; ואת-בתי אלוהי-מצריים, ישרוף באש.  

מד,א הדבר, אשר היה אל-ירמיהו, אל כל-היהודים, היושבים בארץ מצריים--היושבים במגדול ובתחפנחס ובנוף, ובארץ פתרוס לאמור.  מד,ב כה-אמר יהוה צבאות, אלוהי ישראל, אתם ראיתם את כל-הרעה אשר הבאתי על-ירושלים, ועל כל-ערי יהודה; והנם חורבה היום הזה, ואין בהם יושב.  מד,ג מפני רעתם, אשר עשו להכעיסני, ללכת לקטר, לעבוד לאלוהים אחרים--אשר לא ידעום, המה אתם ואבותיכם.  מד,ד ואשלח אליכם את-כל-עבדיי הנביאים, השכם ושלוח לאמור:  אל-נא תעשו, את דבר-התועבה הזאת--אשר שנאתי.  מד,ה ולא שמעו ולא-הטו את-אוזנם, לשוב מרעתם--לבלתי קטר, לאלוהים אחרים.  מד,ו ותיתך חמתי, ואפי, ותבער בערי יהודה, ובחוצות ירושלים; ותהיינה לחורבה לשממה, כיום הזה.  

מד,ז ועתה כה-אמר יהוה אלוהי צבאות אלוהי ישראל, למה אתם עושים רעה גדולה אל-נפשותיכם, להכרית לכם איש-ואישה עולל ויונק, מתוך יהודה--לבלתי הותיר לכם, שארית.  מד,ח להכעיסני, במעשי ידיכם, לקטר לאלוהים אחרים בארץ מצריים, אשר-אתם באים לגור שם--למען, הכרית לכם, ולמען היותכם לקללה ולחרפה, בכול גויי הארץ.  מד,ט השכחתם את-רעות אבותיכם ואת-רעות מלכי יהודה, ואת רעות נשיו, ואת רעותיכם, ואת רעות נשיכם--אשר עשו בארץ יהודה, ובחוצות ירושלים.  מד,י לא דוכאו, עד היום הזה; ולא יראו, ולא-הלכו בתורתי ובחוקותיי, אשר-נתתי לפניכם, ולפני אבותיכם.  

מד,יא לכן, כה-אמר יהוה צבאות אלוהי ישראל, הנני שם פניי בכם, לרעה--ולהכרית, את-כל-יהודה.  מד,יב ולקחתי את-שארית יהודה, אשר-שמו פניהם לבוא ארץ-מצריים לגור שם, ותמו כול בארץ מצריים ייפולו בחרב ברעב ייתמו, מקטון ועד-גדול בחרב וברעב ימותו; והיו לאלה לשמה, ולקללה ולחרפה.  מד,יג ופקדתי, על היושבים בארץ מצריים, כאשר פקדתי, על-ירושלים--בחרב, ברעב ובדבר.  מד,יד ולא יהיה פליט ושריד, לשארית יהודה, הבאים לגור-שם, בארץ מצריים; ולשוב ארץ יהודה, אשר-המה מנשאים את-נפשם לשוב לשבת שם--כי לא-ישובו, כי אם-פליטים.  

מד,טו ויענו את-ירמיהו, כל-האנשים היודעים כי-מקטרות נשיהם לאלוהים אחרים, וכל-הנשים העומדות, קהל גדול; וכל-העם היושבים בארץ-מצריים, בפתרוס לאמור.  מד,טז הדבר אשר-דיברת אלינו, בשם יהוה--איננו שומעים, אליך.  מד,יז כי עשה נעשה את-כל-הדבר אשר-יצא מפינו, לקטר למלכת השמיים והסך-לה נסכים, כאשר עשינו אנחנו ואבותינו מלכינו ושרינו, בערי יהודה ובחוצות ירושלים; ונשבע-לחם ונהיה טובים, ורעה לא ראינו.  מד,יח ומן-אז חדלנו לקטר למלכת השמיים, והסך-לה נסכים--חסרנו כול; ובחרב וברעב, תמנו.  מד,יט וכי-אנחנו מקטרים למלכת השמיים, ולהסך לה נסכים; המבלעדי אנשינו, עשינו לה כוונים להעציבה, והסך לה, נסכים.  

מד,כ ויאמר ירמיהו, אל-כל-העם, על-הגברים ועל-הנשים ועל-כל-העם, העונים אותו דבר לאמור.  מד,כא הלוא את-הקיטר, אשר קיטרתם בערי יהודה ובחוצות ירושלים, אתם ואבותיכם מלכיכם ושריכם, ועם הארץ:  אותם זכר יהוה, ותעלה על-ליבו.  מד,כב ולא-יוכל יהוה עוד לשאת, מפני רוע מעלליכם, מפני התועבות, אשר עשיתם; ותהי ארצכם לחורבה ולשמה ולקללה, מאין יושב--כהיום הזה.  מד,כג מפני אשר קיטרתם ואשר חטאתם ליהוה, ולא שמעתם בקול יהוה, ובתורתו ובחוקותיו ובעדוותיו, לא הלכתם; על-כן קראת אתכם, הרעה הזאת--כיום הזה.  

מד,כד ויאמר ירמיהו אל-כל-העם, ואל כל-הנשים:  שמעו, דבר-יהוה, כל-יהודה, אשר בארץ מצריים.  מד,כה כה-אמר יהוה-צבאות אלוהי ישראל לאמור, אתם ונשיכם ותדברנה בפיכם ובידיכם מילאתם לאמור, עשה נעשה את-נדרינו אשר נדרנו לקטר למלכת השמיים, ולהסך לה נסכים; הקם תקימנה את-נדריכם, ועשה תעשינה את-נדריכם.  

מד,כו לכן, שמעו דבר-יהוה, כל-יהודה, היושבים בארץ מצריים:  הנני נשבעתי בשמי הגדול, אמר יהוה, אם-יהיה עוד שמי נקרא בפי כל-איש יהודה אומר חי-אדוניי יהוה, בכל-ארץ מצריים.  מד,כז הנני שוקד עליהם לרעה, ולא לטובה; ותמו כל-איש יהודה אשר בארץ-מצריים, בחרב וברעב--עד-כלותם.  מד,כח ופליטי חרב ישובון מן-ארץ מצריים, ארץ יהודה--מתי מספר; וידעו כל-שארית יהודה, הבאים לארץ-מצריים לגור שם, דבר-מי יקום, ממני ומהם.  מד,כט וזאת-לכם האות נאום-יהוה, כי-פוקד אני עליכם במקום הזה--למען, תדעו, כי קום יקומו דבריי עליכם, לרעה.  

מד,ל כה אמר יהוה, הנני נותן את-פרעה חופרע מלך-מצריים ביד אויביו, וביד, מבקשי נפשו:  כאשר נתתי את-צדקייהו מלך-יהודה, ביד נבוכדראצר מלך-בבל אויבו--ומבקש נפשו.  

מה,א הדבר, אשר דיבר ירמיהו הנביא, אל-ברוך, בן-נרייה--בכותבו את-הדברים האלה על-ספר, מפי ירמיהו, בשנה הרביעית, ליהויקים בן-יאשייהו מלך יהודה לאמור.  מה,ב כה-אמר יהוה, אלוהי ישראל, עליך, ברוך.  מה,ג אמרת אוי-נא לי, כי-יסף יהוה יגון על-מכאובי; יגעתי, באנחתי, ומנוחה, לא מצאתי.  מה,ד כה תאמר אליו, כה אמר יהוה, הנה אשר-בניתי אני הורס, ואת אשר-נטעתי אני נותש; ואת-כל-הארץ, היא.  מה,ה ואתה תבקש-לך גדולות, אל-תבקש:  כי הנני מביא רעה על-כל-בשר, נאום-יהוה, ונתתי לך את-נפשך לשלל, על כל-המקומות אשר תלך-שם.  

מו,א אשר היה דבר-יהוה אל-ירמיהו הנביא, על-הגויים.  מו,ב למצריים, על-חיל פרעה נכו מלך מצריים, אשר-היה על-נהר-פרת, בכרכמיש--אשר הכה, נבוכדראצר מלך בבל, בשנת הרביעית, ליהויקים בן-יאשייהו מלך יהודה.  מו,ג ערכו מגן וצינה, וגשו למלחמה.  מו,ד אסרו הסוסים, ועלו הפרשים, והתייצבו, בכובעים; מרקו, הרמחים, לבשו, הסריונות.  מו,ה מדוע ראיתי, המה חתים נסוגים אחור, וגיבוריהם יוכתו, ומנוס נסו ולא הפנו--מגור מסביב, נאום-יהוה.  מו,ו אל-ינוס הקל, ואל-יימלט הגיבור; צפונה על-יד נהר-פרת, כשלו ונפלו.  מו,ז מי-זה, כיאור יעלה; כנהרות, יתגעשו מימיו.  מו,ח מצריים כיאור יעלה, וכנהרות יתגועשו מים; ויאמר, אעלה אכסה-ארץ, אובידה עיר, ויושבי בה.  מו,ט עלו הסוסים והתהוללו הרכב, וייצאו הגיבורים--כוש ופוט, תופשי מגן, ולודים, תופשי דורכי קשת.  מו,י והיום ההוא לאדוניי יהוה צבאות, יום נקמה להינקם מצריו, ואכלה חרב ושבעה, ורוותה מדמם:  כי זבח לאדוניי יהוה צבאות, בארץ צפון--אל-נהר-פרת.  מו,יא עלי גלעד וקחי צורי, בתולת בת-מצריים; לשוא הרבית רפואות, תעלה אין לך.  מו,יב שמעו גויים קלונך, וצווחתך מלאה הארץ:  כי-גיבור בגיבור כשלו, יחדיו נפלו שניהם.  

מו,יג הדבר אשר דיבר יהוה, אל-ירמיהו הנביא--לבוא, נבוכדראצר מלך בבל, להכות, את-ארץ מצריים.  מו,יד הגידו במצריים והשמיעו במגדול, והשמיעו בנוף ובתחפנחס; אמרו, התייצב והכן לך--כי-אכלה חרב, סביביך.  מו,טו מדוע, נסחף אביריך:  לא עמד, כי יהוה הדפו.  מו,טז הרבה, כושל; גם-נפל איש אל-ריעהו, ויאמרו קומה ונשובה אל-עמנו ואל-ארץ מולדתנו, מפני, חרב היונה.  מו,יז קראו, שם, פרעה מלך-מצריים שאון, העביר המועד.  מו,יח חי-אני, נאום-המלך--יהוה צבאות, שמו:  כי כתבור בהרים, וככרמל בים יבוא.  מו,יט כלי גולה עשי לך, יושבת בת-מצריים:  כי-נוף לשמה תהיה, וניצתה מאין יושב.  

מו,כ עגלה יפה-פייה, מצריים; קרץ מצפון, בא בא.  מו,כא גם-שכיריה בקרבה כעגלי מרבק, כי-גם-המה הפנו נסו יחדיו לא עמדו:  כי יום אידם בא עליהם, עת פקודתם.  מו,כב קולה, כנחש ילך:  כי-בחיל ילכו--ובקרדומות באו לה, כחוטבי עצים.  מו,כג כרתו יערה נאום-יהוה, כי לא ייחקר:  כי רבו מארבה, ואין להם מספר.  מו,כד הובישה, בת-מצריים; ניתנה, ביד עם-צפון.  מו,כה אמר יהוה צבאות אלוהי ישראל, הנני פוקד אל-אמון מנוא, ועל-פרעה ועל-מצריים, ועל-אלוהיה ועל-מלכיה; ועל-פרעה--ועל הבוטחים, בו.  מו,כו ונתתים, ביד מבקשי נפשם, וביד נבוכדראצר מלך-בבל, וביד-עבדיו; ואחרי-כן תשכון כימי-קדם, נאום-יהוה.  

מו,כז ואתה אל-תירא עבדי יעקוב, ואל-תיחת ישראל--כי הנני מושיעך מרחוק, ואת-זרעך מארץ שביים; ושב יעקוב ושקט ושאנן, ואין מחריד.  מו,כח אתה אל-תירא עבדי יעקוב, נאום-יהוה--כי איתך, אני:  כי אעשה כלה בכל-הגויים אשר הדחתיך שמה, ואותך לא-אעשה כלה, וייסרתיך למשפט, ונקה לא אנקך.  

מז,א אשר היה דבר-יהוה אל-ירמיהו הנביא, אל-פלשתים, בטרם יכה פרעה, את-עזה.  מז,ב כה אמר יהוה, הנה-מים עולים מצפון והיו לנחל שוטף, וישטפו ארץ ומלואה, עיר ויושבי בה; וזעקו, האדם, והיליל, כול יושב הארץ.  מז,ג מקול, שעטת פרסות אביריו, מרעש לרכבו, המון גלגיליו--לא-הפנו אבות אל-בנים, מרפיון ידיים.  מז,ד על-היום, הבא לשדוד את-כל-פלשתים, להכרית לצור ולצידון, כול שריד עוזר:  כי-שודד יהוה את-פלשתים, שארית אי כפתור.  מז,ה באה קורחה אל-עזה, נדמתה אשקלון שארית עמקם; עד-מתיי, תתגודדי.  מז,ו הוי, חרב ליהוה, עד-אנה, לא תשקוטי; היאספי, אל-תערך--הירגעי, ודומי.  מז,ז איך תשקוטי, ויהוה ציווה-לה:  אל-אשקלון ואל-חוף הים, שם יעדה.  

מח,א למואב כה-אמר יהוה צבאות אלוהי ישראל, הוי אל-נבו כי שודדה, הובישה נלכדה, קריתיים; הובישה המשגב, וחתה.  מח,ב אין עוד, תהילת מואב--בחשבון חשבו עליה רעה, לכו ונכריתנה מגוי; גם-מדמן תידומי, אחרייך תלך חרב.  מח,ג קול צעקה, מחורוניים--שוד, ושבר גדול.  מח,ד נשברה, מואב; השמיעו זעקה, צעיריה.  מח,ה כי מעלה הלוחית, בבכי יעלה-בכי:  כי במורד חורוניים, צרי צעקת-שבר שמעו.  מח,ו נוסו, מלטו נפשכם; ותהיינה, כערוער במדבר.  מח,ז כי יען בטחך במעשייך, ובאוצרותייך, גם-את, תילכדי; ויצא כמוש בגולה, כוהניו ושריו יחדיו.  מח,ח ויבוא שודד אל-כל-עיר, ועיר לא תימלט, ואבד העמק, ונשמד המישור--אשר, אמר יהוה.  מח,ט תנו-ציץ למואב, כי נצוא תצא; ועריה לשמה תהיינה, מאין יושב בהן.  מח,י ארור, עושה מלאכת יהוה--רמייה; וארור, מונע חרבו מדם.  מח,יא שאנן מואב מנעוריו, ושוקט הוא אל-שמריו, ולא-הורק מכלי אל-כלי, ובגולה לא הלך; על-כן, עמד טעמו בו, וריחו, לא נמר.  

מח,יב לכן הנה-ימים באים, נאום-יהוה, ושילחתי-לו צועים, וציעוהו; וכליו יריקו, ונבליהם ינפצו.  מח,יג ובוש מואב, מכמוש, כאשר-בושו בית ישראל, מבית אל מבטחם.  מח,יד איך, תאמרו, גיבורים, אנחנו; ואנשי-חיל, למלחמה.  מח,טו שודד מואב ועריה עלה, ומבחר בחוריו ירדו לטבח:  נאום-המלך--יהוה צבאות, שמו.  מח,טז קרוב איד-מואב, לבוא; ורעתו, מיהרה מאוד.  מח,יז נודו לו כל-סביביו, וכול יודעי שמו; אמרו, איכה נשבר מטה-עוז--מקל, תפארה.  מח,יח רדי מכבוד ושבי בצמא, יושבת בת-דיבון:  כי-שודד מואב עלה בך, שיחת מבצרייך.  מח,יט אל-דרך עמדי וצפי, יושבת ערוער; שאלי-נס ונמלטה, אמרי מה-נהייתה.  מח,כ הוביש מואב כי-חתה, הילילו וזעקו; הגידו בארנון, כי שודד מואב.  מח,כא ומשפט בא, אל-ארץ המישור--אל-חולון ואל-יהצה, ועל-מיפעת.  מח,כב ועל-דיבון ועל-נבו, ועל-בית דבלתיים.  מח,כג ועל קריתיים ועל-בית גמול, ועל-בית מעון.  מח,כד ועל-קרייות, ועל-בוצרה; ועל, כל-ערי ארץ מואב--הרחוקות, והקרובות.  מח,כה נגדעה קרן מואב, וזרועו נשברה--נאום, יהוה.  מח,כו השכירוהו, כי על-יהוה הגדיל; וספק מואב בקיאו, והיה לשחוק גם-הוא.  מח,כז ואם לא השחוק, היה לך ישראל, אם-בגנבים, נמצא:  כי-מדי דבריך בו, תתנודד.  מח,כח עזבו ערים ושכנו בסלע, יושבי מואב; והיו כיונה, תקנן בעברי פי-פחת.  מח,כט שמענו גאון-מואב, גאה מאוד:  גובהו וגאונו וגאוותו, ורום ליבו.  מח,ל אני ידעתי נאום-יהוה, עברתו ולא-כן; בדיו, לא-כן עשו.  מח,לא על-כן על-מואב אייליל, ולמואב כולו אזעק:  אל-אנשי קיר-חרש, יהגה.  מח,לב מבכי יעזר אבכה-לך, הגפן שבמה, נטישותייך עברו ים, עד ים יעזר נגעו--על-קיצך ועל-בצירך, שודד נפל.  מח,לג ונאספה שמחה וגיל מכרמל, ומארץ מואב; ויין, מיקבים השבתי--לא-ידרוך הידד, הידד לא הידד.  מח,לד מזעקת חשבון עד-אלעלה, עד-יהץ נתנו קולם--מצוער עד-חורוניים, עגלת שלישייה:  כי גם-מי נמרים, למשמות יהיו.  מח,לה והשבתי למואב, נאום-יהוה, מעלה במה, ומקטיר לאלוהיו.  מח,לו על-כן ליבי למואב, כחלילים יהמה, וליבי אל-אנשי קיר-חרש, כחלילים יהמה; על-כן יתרת עשה, אבדו.  מח,לז כי כל-ראש קורחה, וכל-זקן גרועה; על כל-ידיים גדודות, ועל-מותניים שק.  מח,לח על כל-גגות מואב וברחובותיה, כולו מספד:  כי-שברתי את-מואב, ככלי אין-חפץ בו--נאום-יהוה.  מח,לט איך חתה הילילו, איך הפנה-עורף מואב בוש; והיה מואב לשחוק ולמחיתה, לכל-סביביו.  

מח,מ כי-כה אמר יהוה, הנה כנשר ידאה; ופרש כנפיו, אל-מואב.  מח,מא נלכדה, הקרייות, והמצדות, נתפשה; והיה לב גיבורי מואב, ביום ההוא, כלב, אישה מצרה.  מח,מב ונשמד מואב, מעם:  כי על-יהוה, הגדיל.  מח,מג פחד ופחת, ופח--עליך יושב מואב, נאום-יהוה.  מח,מד הנס מפני הפחד, ייפול אל-הפחת, והעולה מן-הפחת, יילכד בפח:  כי-אביא אליה אל-מואב שנת פקודתם, נאום-יהוה.  מח,מה בצל חשבון עמדו, מכוח נסים:  כי-אש יצא מחשבון, ולהבה מבין סיחון, ותאכל פאת מואב, וקודקוד בני שאון.  מח,מו אוי-לך מואב, אבד עם-כמוש:  כי-לוקחו בניך בשבי, ובנותיך בשביה.  מח,מז ושבתי שבות-מואב באחרית הימים, נאום-יהוה; עד-הנה, משפט מואב.  

מט,א לבני עמון, כה אמר יהוה, הבנים אין לישראל, אם-יורש אין לו--מדוע, ירש מלכם את-גד, ועמו, בעריו ישב.  מט,ב לכן הנה ימים באים נאום-יהוה, והשמעתי אל-רבת בני-עמון תרועת מלחמה והייתה לתל שממה, ובנותיה, באש תיצתנה; וירש ישראל את-יורשיו, אמר יהוה.  מט,ג הילילי חשבון כי שודדה-עיי, צעקנה בנות רבה--חגורנה שקים, ספודנה והתשוטטנה בגדרות:  כי מלכם בגולה ילך, כוהניו ושריו יחדיו.  מט,ד מה-תתהללי, בעמקים--זב עמקך, הבת השובבה; הבוטחה, באוצרותיה, מי, יבוא אליי.  מט,ה הנני מביא עלייך פחד, נאום-אדוניי יהוה צבאות--מכל-סביבייך; ונידחתם איש לפניו, ואין מקבץ לנודד.  מט,ו ואחרי-כן, אשיב את-שבות בני-עמון--נאום-יהוה.  

מט,ז לאדום, כה אמר יהוה צבאות, האין עוד חכמה, בתימן; אבדה עצה מבנים, נסרחה חכמתם.  מט,ח נוסו הופנו העמיקו לשבת, יושבי דדן:  כי איד עשיו הבאתי עליו, עת פקדתיו.  מט,ט אם-בוצרים באו לך, לא ישאירו עוללות; אם-גנבים בלילה, השחיתו דיים.  מט,י כי-אני חשפתי את-עשיו, גיליתי את-מסתריו, ונחבה, לא יוכל; שודד זרעו ואחיו ושכניו, ואיננו.  מט,יא עוזבה יתומיך, אני אחייה; ואלמנותיך, עליי תבטחו.  

מט,יב כי-כה אמר יהוה, הנה אשר-אין משפטם לשתות הכוס שתה ישתו, ואתה הוא, נקה תינקה:  לא תינקה, כי שתה תשתה.  מט,יג כי בי נשבעתי נאום-יהוה, כי-לשמה לחרפה לחורב ולקללה תהיה בוצרה; וכל-עריה תהיינה, לחורבות עולם.  מט,יד שמועה שמעתי מאת יהוה, וציר בגויים שלוח; התקבצו ובואו עליה, וקומו למלחמה.  מט,טו כי-הנה קטון נתתיך, בגויים--בזוי, באדם.  מט,טז תפלצתך השיא אותך, זדון ליבך, שוכני בחגווי הסלע, תופשי מרום גבעה:  כי-תגביה כנשר קינך, משם אורידך נאום-יהוה.  מט,יז והייתה אדום, לשמה; כול עובר עליה, יישום וישרוק על-כל-מכותיה.  מט,יח כמהפכת סדום ועמורה, ושכניה--אמר יהוה; לא-יישב שם איש, ולא-יגור בה בן-אדם.  מט,יט הנה כאריה יעלה מגאון הירדן, אל-נווה איתן--כי-ארגיעה אריצנו מעליה, ומי בחור אליה אפקוד:  כי מי כמוני, ומי יועידני, ומי-זה רועה, אשר יעמוד לפניי.  

מט,כ לכן שמעו עצת-יהוה, אשר יעץ אל-אדום, ומחשבותיו, אשר חשב אל-יושבי תימן:  אם-לא יסחבום צעירי הצאן, אם-לא ישים עליהם נווהם.  מט,כא מקול נפלם, רעשה הארץ:  צעקה, בים-סוף נשמע קולה.  מט,כב הנה כנשר יעלה וידאה, ויפרוש כנפיו על-בוצרה; והיה לב גיבורי אדום, ביום ההוא, כלב, אישה מצרה.  

מט,כג לדמשק, בושה חמת וארפד--כי-שמועה רעה שמעו, נמוגו; בים דאגה, השקט לא יוכל.  מט,כד רפתה דמשק הפנתה לנוס, ורטט החזיקה; צרה וחבלים אחזתה, כיולדה.  מט,כה איך לא-עוזבה, עיר תהילת--קרית, משושי.  מט,כו לכן ייפלו בחוריה, ברחובותיה; וכל-אנשי המלחמה יידמו ביום ההוא, נאום יהוה צבאות.  מט,כז והצתי אש, בחומת דמשק; ואכלה, ארמנות בן-הדד.  

מט,כח לקדר ולממלכות חצור, אשר הכה נבוכדראצר מלך-בבל--כה, אמר יהוה:  קומו עלו אל-קדר, ושודדו את-בני-קדם.  מט,כט אוהליהם וצאנם ייקחו, יריעותיהם וכל-כליהם וגמליהם ישאו להם; וקראו עליהם מגור, מסביב.  מט,ל נוסו נודו מאוד העמיקו לשבת, יושבי חצור--נאום-יהוה:  כי-יעץ עליכם נבוכדראצר מלך-בבל, עצה, וחשב עליכם, מחשבה.  מט,לא קומו עלו, אל-גוי שליו יושב לבטח--נאום-יהוה; לא-דלתיים ולא-בריח לו, בדד ישכונו.  מט,לב והיו גמליהם לבז, והמון מקניהם לשלל, וזיריתים לכל-רוח, קצוצי פיאה; ומכל-עבריו אביא את-אידם, נאום-יהוה.  מט,לג והייתה חצור למעון תנים, שממה--עד-עולם:  לא-יישב שם איש, ולא-יגור בה בן-אדם.  

מט,לד אשר היה דבר-יהוה אל-ירמיהו הנביא, אל-עילם:  בראשית, מלכות צדקייה מלך-יהודה--לאמור.  מט,לה כה אמר יהוה צבאות, הנני שובר את-קשת עילם, ראשית, גבורתם.  מט,לו והבאתי אל-עילם ארבע רוחות, מארבע קצות השמיים, וזיריתים, לכול הרוחות האלה; ולא-יהיה הגוי, אשר לא-יבוא שם נידחי עילם.  מט,לז והחתתי את-עילם לפני אויביהם ולפני מבקשי נפשם, והבאתי עליהם רעה את-חרון אפי--נאום-יהוה; ושילחתי אחריהם את-החרב, עד כלותי אותם.  מט,לח ושמתי כיסאי, בעילם; והאבדתי משם מלך ושרים, נאום-יהוה.  מט,לט והיה באחרית הימים, אשיב את-שבות עילם--נאום-יהוה.  

נ,א הדבר, אשר דיבר יהוה אל-בבל--אל-ארץ כשדים:  ביד, ירמיהו הנביא.  נ,ב הגידו בגויים והשמיעו ושאו-נס, השמיעו אל-תכחדו; אמרו נלכדה בבל הוביש בל, חת מרודך, הובישו עצביה, חתו גילוליה.  נ,ג כי עלה עליה גוי מצפון, הוא-ישית את-ארצה לשמה, ולא-יהיה יושב, בה:  מאדם ועד-בהמה, נדו הלכו.  נ,ד בימים ההמה ובעת ההיא, נאום-יהוה, יבואו בני-ישראל המה ובני-יהודה, יחדיו; הלוך ובכה ילכו, ואת-יהוה אלוהיהם יבקשו.  נ,ה ציון ישאלו, דרך הנה פניהם; בואו ונלוו אל-יהוה, ברית עולם לא תישכח.  נ,ו צאן אובדות, היו עמי--רועיהם התעום, הרים שובבום; מהר אל-גבעה הלכו, שכחו רבצם.  נ,ז כל-מוצאיהם אכלום, וצריהם אמרו לא נאשם; תחת, אשר חטאו ליהוה נווה-צדק, ומקוה אבותיהם, יהוה.  

נ,ח נודו מתוך בבל, ומארץ כשדים צאו; והיו, כעתודים לפני-צאן.  נ,ט כי הנה אנוכי מעיר ומעלה על-בבל קהל-גויים גדולים, מארץ צפון, וערכו לה, משם תילכד; חיציו כגיבור משכיל, לא ישוב ריקם.  נ,י והייתה כשדים, לשלל:  כל-שולליה ישבעו, נאום-יהוה.  נ,יא כי תשמחו כי תעלזו, שוסי נחלתי:  כי תפושו כעגלה דשה, ותצהלו כאבירים.  נ,יב בושה אימכם מאוד, חפרה יולדתכם; הנה אחרית גויים, מדבר צייה וערבה.  נ,יג מקצף יהוה לא תשב, והייתה שממה כולה; כול עובר על-בבל, יישום וישרוק על-כל-מכותיה.  נ,יד ערכו על-בבל סביב, כל-דורכי קשת, ידו אליה, אל-תחמלו אל-חץ:  כי ליהוה, חטאה.  נ,טו הריעו עליה סביב, נתנה ידה, נפלו אושיותיה, נהרסו חומותיה:  כי נקמת יהוה היא הינקמו בה, כאשר עשתה עשו-לה.  נ,טז כרתו זורע מבבל, ותופש מגל בעת קציר--מפני, חרב היונה, איש אל-עמו יפנו, ואיש לארצו ינוסו.  

נ,יז שה פזורה ישראל, אריות הדיחו; הראשון אכלו, מלך אשור, וזה האחרון עיצמו, נבוכדראצר מלך בבל.  

נ,יח לכן, כה-אמר יהוה צבאות אלוהי ישראל, הנני פוקד אל-מלך בבל, ואל-ארצו--כאשר פקדתי, אל-מלך אשור.  נ,יט ושובבתי את-ישראל אל-נווהו, ורעה הכרמל והבשן; ובהר אפריים והגלעד, תשבע נפשו.  נ,כ בימים ההם ובעת ההיא נאום-יהוה, יבוקש את-עוון ישראל ואיננו, ואת-חטאות יהודה, ולא תימצאינה:  כי אסלח, לאשר אשאיר.  

נ,כא על-הארץ מרתיים עלה עליה, ואל-יושבי פקוד; חרוב והחרם אחריהם, נאום-יהוה, ועשה, ככול אשר ציוויתיך.  

נ,כב קול מלחמה, בארץ--ושבר, גדול.  נ,כג איך נגדע ויישבר, פטיש כל-הארץ; איך הייתה לשמה בבל, בגויים.  נ,כד יקושתי לך וגם-נלכדת בבל, ואת לא ידעת; נמצאת, וגם-נתפשת--כי ביהוה, התגרית.  נ,כה פתח יהוה את-אוצרו, ויוצא את-כלי זעמו:  כי-מלאכה היא, לאדוניי יהוה צבאות--בארץ כשדים.  נ,כו בואו-לה מקץ פתחו מאבוסיה, סולוה כמו-ערמים והחרימוה; אל-תהי-לה, שארית.  נ,כז חרבו, כל-פריה, יירדו, לטבח; הוי עליהם, כי-בא יומם עת פקודתם.  

נ,כח קול נסים ופליטים, מארץ בבל:  להגיד בציון, את-נקמת יהוה אלוהינו--נקמת, היכלו.  נ,כט השמיעו אל-בבל רבים כל-דורכי קשת חנו עליה סביב, אל-יהי-לה פליטה, שלמו-לה כפועלה, ככול אשר עשתה עשו-לה:  כי אל-יהוה זדה, אל-קדוש ישראל.  נ,ל לכן ייפלו בחוריה, ברחובותיה; וכל-אנשי מלחמתה יידמו ביום ההוא, נאום-יהוה.  

נ,לא הנני אליך זדון, נאום-אדוניי יהוה צבאות:  כי בא יומך, עת פקדתיך.  נ,לב וכשל זדון ונפל, ואין לו מקים; והצתי אש בעריו, ואכלה כל-סביבותיו.  

נ,לג כה אמר יהוה צבאות, עשוקים בני-ישראל ובני-יהודה יחדיו; וכל-שוביהם החזיקו בם, מיאנו שלחם.  נ,לד גואלם חזק, יהוה צבאות שמו--ריב יריב, את-ריבם:  למען הרגיע את-הארץ, והרגיז ליושבי בבל.  נ,לה חרב על-כשדים, נאום-יהוה, ואל-יושבי בבל, ואל-שריה ואל-חכמיה.  נ,לו חרב אל-הבדים, ונואלו; חרב אל-גיבוריה, וחתו.  נ,לז חרב אל-סוסיו ואל-רכבו, ואל-כל-הערב אשר בתוכה--והיו לנשים; חרב אל-אוצרותיה, ובוזזו.  נ,לח חורב אל-מימיה, ויבשו:  כי ארץ פסילים היא, ובאימים יתהוללו.  נ,לט לכן, יישבו ציים את-איים, וישבו בה, בנות יענה; ולא-תשב עוד לנצח, ולא תשכון עד-דור ודור.  נ,מ כמהפכת אלוהים את-סדום ואת-עמורה, ואת-שכניה--נאום-יהוה:  לא-יישב שם איש, ולא-יגור בה בן-אדם.  נ,מא הנה עם בא, מצפון; וגוי גדול ומלכים רבים, ייעורו מירכתי-ארץ.  נ,מב קשת וכידון יחזיקו, אכזרי המה ולא ירחמו--קולם כים יהמה, ועל-סוסים ירכבו; ערוך, כאיש למלחמה, עלייך, בת-בבל.  נ,מג שמע מלך-בבל את-שמעם, ורפו ידיו; צרה, החזיקתהו--חיל, כיולדה.  נ,מד הנה כאריה יעלה מגאון הירדן, אל-נווה איתן--כי-ארגיעה אריצם מעליה, ומי בחור אליה אפקוד:  כי מי כמוני, ומי יועידני, ומי-זה רועה, אשר יעמוד לפניי.  נ,מה לכן שמעו עצת-יהוה, אשר יעץ אל-בבל, ומחשבותיו, אשר חשב אל-ארץ כשדים:  אם-לא יסחבום צעירי הצאן, אם-לא ישים עליהם נווה.  נ,מו מקול נתפשה בבל, נרעשה הארץ; וזעקה, בגויים נשמע.  

נא,א כה, אמר יהוה, הנני מעיר על-בבל, ואל-יושבי לב קמיי--רוח, משחית.  נא,ב ושילחתי לבבל זרים וזירוה, ויבוקקו את-ארצה:  כי-היו עליה מסביב, ביום רעה.  נא,ג אל-ידרוך הדורך קשתו, ואל-יתעל בסריונו; ואל-תחמלו, אל-בחוריה--החרימו, כל-צבאה.  נא,ד ונפלו חללים, בארץ כשדים; ומדוקרים, בחוצותיה.  נא,ה כי לא-אלמן ישראל ויהודה, מאלוהיו--מיהוה, צבאות:  כי ארצם מלאה אשם, מקדוש ישראל.  נא,ו נוסו מתוך בבל, ומלטו איש נפשו--אל-תידמו, בעוונה:  כי עת נקמה היא, ליהוה--גמול, הוא משלם לה.  נא,ז כוס-זהב בבל, ביד-יהוה--משכרת, כל-הארץ:  מיינה שתו גויים, על-כן יתהוללו גויים.  נא,ח פתאום נפלה בבל, ותישבר; הילילו עליה, קחו צורי למכאובה--אוליי, תירפא.  נא,ט ריפינו את-בבל, ולא נרפתה--עזבוה, ונלך איש לארצו:  כי-נגע אל-השמיים משפטה, ונישא עד-שחקים.  נא,י הוציא יהוה, את-צדקותינו; בואו ונספרה בציון, את-מעשה יהוה אלוהינו.  

נא,יא הברו החיצים, מלאו השלטים--העיר יהוה את-רוח מלכי מדיי, כי-על-בבל מזימתו להשחיתה:  כי-נקמת יהוה היא, נקמת היכלו.  נא,יב אל-חומות בבל שאו-נס, החזיקו המשמר--הקימו שומרים, הכינו האורבים:  כי, גם-זמם יהוה--גם-עשה, את אשר-דיבר אל-יושבי בבל.  נא,יג שוכנת על-מים רבים, רבת אוצרות; בא קיצך, אמת בצעך.  נא,יד נשבע יהוה צבאות, בנפשו:  כי אם-מילאתיך אדם כילק, וענו עלייך הידד.  

נא,טו עושה ארץ בכוחו, מכין תבל בחכמתו; ובתבונתו, נטה שמיים.  נא,טז לקול תיתו המון מים, בשמיים, ויעל נשיאים, מקצה-ארץ; ברקים למטר עשה, ויוצא רוח מאוצרותיו.  נא,יז נבער כל-אדם מדעת, הוביש כל-צורף מפסל:  כי שקר נסכו, ולא-רוח בם.  נא,יח הבל המה, מעשה תעתועים; בעת פקודתם, יאבדו.  נא,יט לא-כאלה חלק יעקוב, כי-יוצר הכול הוא--ושבט, נחלתו:  יהוה צבאות, שמו.  

נא,כ מפץ-אתה לי, כלי מלחמה; וניפצתי בך גויים, והשחתי בך ממלכות.  נא,כא וניפצתי בך, סוס ורוכבו; וניפצתי בך, רכב ורוכבו.  נא,כב וניפצתי בך איש ואישה, וניפצתי בך זקן ונער; וניפצתי בך, בחור ובתולה.  נא,כג וניפצתי בך רועה ועדרו, וניפצתי בך איכר וצמדו; וניפצתי בך, פחות וסגנים.  נא,כד ושילמתי לבבל ולכול יושבי כשדים, את כל-רעתם אשר-עשו בציון--לעיניכם:  נאום, יהוה.  

נא,כה הנני אליך הר המשחית, נאום-יהוה, המשחית, את-כל-הארץ; ונטיתי את-ידי עליך, וגילגלתיך מן-הסלעים, ונתתיך, להר שריפה.  נא,כו ולא-יקחו ממך אבן לפינה, ואבן למוסדות:  כי-שממות עולם תהיה, נאום-יהוה.  נא,כז שאו-נס בארץ, תקעו שופר בגויים קדשו עליה גויים--השמיעו עליה ממלכות אררט, מיני ואשכנז; פקדו עליה טפסר, העלו-סוס כילק סמר.  נא,כח קדשו עליה גויים את-מלכי מדיי, את-פחותיה ואת-כל-סגניה, ואת, כל-ארץ ממשלתו.  נא,כט ותרעש הארץ, ותחול:  כי קמה על-בבל, מחשבות יהוה, לשום את-ארץ בבל לשמה, מאין יושב.  נא,ל חדלו גיבורי בבל להילחם, ישבו במצדות--נשתה גבורתם, היו לנשים; הציתו משכנותיה, נשברו בריחיה.  נא,לא רץ לקראת-רץ ירוץ, ומגיד לקראת מגיד--להגיד למלך בבל, כי-נלכדה עירו מקצה.  נא,לב והמעברות נתפשו, ואת-האגמים שרפו באש; ואנשי המלחמה, נבהלו.  

נא,לג כי כה אמר יהוה צבאות, אלוהי ישראל, בת-בבל, כגורן עת הדריכה:  עוד מעט, ובאה עת-הקציר לה.  נא,לד אכלני הממני, נבוכדראצר מלך בבל, הציגני כלי ריק, בלעני כתנין מילא כרשו מעדניי; הדיחני.  נא,לה חמסי ושארי על-בבל, תאמר יושבת ציון; ודמי אל-יושבי כשדים, תאמר ירושלים.  

נא,לו לכן, כה אמר יהוה, הנני-רב את-ריבך, וניקמתי את-נקמתך; והחרבתי, את-ימה, והובשתי, את-מקורה.  נא,לז והייתה בבל לגלים מעון-תנים שמה ושריקה, מאין יושב.  נא,לח יחדיו, ככפירים ישאגו; נערו, כגורי אריות.  נא,לט בחומם אשית את-משתיהם, והשכרתים למען יעלוזו, וישנו שנת-עולם, ולא יקיצו--נאום, יהוה.  נא,מ אורידם, ככרים לטבוח--כאילים, עם-עתודים.  נא,מא איך נלכדה ששך, ותיתפש תהילת כל-הארץ; איך הייתה לשמה בבל, בגויים.  נא,מב עלה על-בבל, הים; בהמון גליו, נכסתה.  נא,מג היו עריה לשמה, ארץ צייה וערבה:  ארץ, לא-יישב בהן כל-איש, ולא-יעבור בהן, בן-אדם.  נא,מד ופקדתי על-בל בבבל, והוצאתי את-בלעו מפיו, ולא-ינהרו אליו עוד, גויים; גם-חומת בבל, נפלה.  נא,מה צאו מתוכה עמי, ומלטו איש את-נפשו--מחרון, אף-יהוה.  נא,מו ופן-יירך לבבכם ותיראו, בשמועה הנשמעת בארץ; ובא בשנה השמועה, ואחריו בשנה השמועה, וחמס בארץ, ומושל על-מושל.  נא,מז לכן, הנה ימים באים, ופקדתי על-פסילי בבל, וכל-ארצה תבוש; וכל-חלליה, ייפלו בתוכה.  נא,מח וריננו על-בבל שמיים וארץ, וכול אשר בהם:  כי מצפון יבוא-לה השודדים, נאום-יהוה.  נא,מט גם-בבל, לנפול חללי ישראל; גם-לבבל נפלו, חללי כל-הארץ.  נא,נ פליטים מחרב, הלכו אל-תעמודו; זכרו מרחוק את-יהוה, וירושלים תעלה על-לבבכם.  נא,נא בושנו כי-שמענו חרפה, כיסתה כלימה פנינו:  כי באו זרים, על-מקדשי בית יהוה.  

נא,נב לכן הנה-ימים באים, נאום-יהוה, ופקדתי, על-פסיליה; ובכל-ארצה, יאנוק חלל.  נא,נג כי-תעלה בבל השמיים, וכי תבצר מרום עוזה:  מאיתי, יבואו שודדים לה--נאום-יהוה.  

נא,נד קול זעקה, מבבל; ושבר גדול, מארץ כשדים.  נא,נה כי-שודד יהוה את-בבל, ואיבד ממנה קול גדול; והמו גליהם כמים רבים, ניתן שאון קולם.  נא,נו כי בא עליה על-בבל, שודד, ונלכדו גיבוריה, חיתתה קשתותם:  כי אל גמולות יהוה, שלם ישלם.  נא,נז והשכרתי שריה וחכמיה פחותיה וסגניה, וגיבוריה, וישנו שנת-עולם, ולא יקיצו:  נאום-המלך--יהוה צבאות, שמו.  

נא,נח כה-אמר יהוה צבאות, חומות בבל הרחבה ערער תתערער, ושעריה הגבוהים, באש ייצתו; וייגעו עמים בדי-ריק ולאומים בדי-אש, ויעפו.  

נא,נט הדבר אשר-ציווה ירמיהו הנביא, את-שריה בן-נרייה בן-מחסיה, בלכתו את-צדקייהו מלך-יהודה בבל, בשנת הרביעית למולכו; ושריה, שר מנוחה.  נא,ס ויכתוב ירמיהו, את כל-הרעה אשר-תבוא אל-בבל--אל-ספר אחד; את כל-הדברים האלה, הכתובים אל-בבל.  נא,סא ויאמר ירמיהו, אל-שריה:  כבואך בבל--וראית, וקראת את כל-הדברים האלה.  נא,סב ואמרת, יהוה אתה דיברת אל-המקום הזה להכריתו, לבלתי היות-בו יושב, למאדם ועד-בהמה:  כי-שממות עולם, תהיה.  נא,סג והיה, ככלותך, לקרוא, את-הספר הזה; תקשור עליו אבן, והשלכתו אל-תוך פרת.  נא,סד ואמרת, ככה תשקע בבל ולא-תקום מפני הרעה אשר אנוכי מביא עליה--ויעפו:  עד-הנה, דברי ירמיהו.  

נב,א בן-עשרים ואחת שנה, צדקייהו במולכו, ואחת עשרה שנה, מלך בירושלים; ושם אימו, חמוטל בת-ירמיהו מלבנה.  נב,ב ויעש הרע, בעיני יהוה, ככול אשר-עשה, יהויקים.  נב,ג כי על-אף יהוה, הייתה בירושלים ויהודה, עד-השליכו אותם, מעל פניו; וימרוד צדקייהו, במלך בבל.  נב,ד ויהי בשנה התשיעית למולכו, בחודש העשירי בעשור לחודש, בא נבוכדראצר מלך-בבל הוא וכל-חילו על-ירושלים, ויחנו עליה; ויבנו עליה דייק, סביב.  נב,ה ותבוא העיר, במצור, עד עשתי עשרה שנה, למלך צדקייהו.  נב,ו בחודש הרביעי בתשעה לחודש, ויחזק הרעב בעיר; ולא-היה לחם, לעם הארץ.  נב,ז ותיבקע העיר, וכל-אנשי המלחמה יברחו וייצאו מהעיר לילה דרך שער בין-החומותיים אשר על-גן המלך, וכשדים על-העיר, סביב; וילכו, דרך הערבה.  נב,ח וירדפו חיל-כשדים אחרי המלך, וישיגו את-צדקייהו בערבות ירחו; וכל-חילו--נפוצו, מעליו.  נב,ט ויתפשו, את-המלך, ויעלו אותו אל-מלך בבל רבלתה, בארץ חמת; וידבר איתו, משפטים.  נב,י וישחט מלך-בבל את-בני צדקייהו, לעיניו; וגם את-כל-שרי יהודה, שחט ברבלתה.  נב,יא ואת-עיני צדקייהו, עיוור; ויאסרהו בנחושתיים, ויביאהו מלך-בבל בבלה, וייתנהו בית-הפקודות, עד-יום מותו.  נב,יב ובחודש החמישי, בעשור לחודש, היא שנת תשע-עשרה שנה, למלך נבוכדראצר מלך-בבל--בא, נבוזראדן רב-טבחים, עמד לפני מלך-בבל, בירושלים.  נב,יג וישרוף את-בית-יהוה, ואת-בית המלך; ואת כל-בתי ירושלים ואת-כל-בית הגדול, שרף באש.  נב,יד ואת-כל-חומות ירושלים, סביב, נתצו כל-חיל כשדים, אשר את-רב-טבחים.  נב,טו ומדלות העם ואת-יתר העם הנשארים בעיר, ואת-הנופלים אשר נפלו אל-מלך בבל, ואת, יתר האמון--הגלה, נבוזראדן רב-טבחים.  נב,טז ומדלות הארץ--השאיר, נבוזראדן רב-טבחים:  לכורמים, וליוגבים.  נב,יז ואת-עמודי הנחושת אשר לבית-יהוה, ואת-המכונות ואת-ים הנחושת אשר בבית-יהוה--שיברו כשדים; וישאו את-כל-נחושתם, בבלה.  נב,יח ואת-הסירות ואת-היעים ואת-המזמרות ואת-המזרקות ואת-הכפות, ואת כל-כלי הנחושת אשר-ישרתו בהם--לקחו.  נב,יט ואת-הסיפים ואת-המחתות ואת-המזרקות ואת-הסירות ואת-המנורות, ואת-הכפות ואת-המנקייות, אשר זהב זהב, ואשר-כסף כסף--לקח, רב-טבחים.  נב,כ העמודים שניים, הים אחד והבקר שנים-עשר נחושת אשר-תחת המכונות, אשר עשה המלך שלמה, לבית יהוה--לא-היה משקל, לנחושתם כל-הכלים האלה.  נב,כא והעמודים, שמונה עשרה אמה קומת העמוד האחד, וחוט שתים-עשרה אמה, יסובנו; ועובייו ארבע אצבעות, נבוב.  נב,כב וכותרת עליו נחושת, וקומת הכותרת האחת חמש אמות, ושבכה ורימונים על-הכותרת סביב, הכול נחושת; וכאלה לעמוד השני, ורימונים.  נב,כג ויהיו, הרימונים--תשעים ושישה, רוחה:  כל-הרימונים מאה על-השבכה, סביב.  

נב,כד וייקח רב-טבחים, את-שריה כוהן הראש, ואת-צפניה, כוהן המשנה--ואת-שלושת, שומרי הסף.  נב,כה ומן-העיר לקח סריס אחד אשר-היה פקיד על-אנשי המלחמה, ושבעה אנשים מרואי פני-המלך אשר נמצאו בעיר, ואת סופר שר הצבא, המצביא את-עם הארץ; ושישים איש מעם הארץ, הנמצאים בתוך העיר.  נב,כו וייקח אותם, נבוזראדן רב-טבחים; ויולך אותם אל-מלך בבל, רבלתה.  נב,כז ויכה אותם מלך בבל וימיתם ברבלה, בארץ חמת; וייגל יהודה, מעל אדמתו.  

נב,כח זה העם, אשר הגלה נבוכדראצר:  בשנת-שבע--יהודים, שלושת אלפים ועשרים ושלושה.  נב,כט בשנת שמונה עשרה, לנבוכדראצר:  מירושלים--נפש, שמונה מאות שלושים ושניים.  נב,ל בשנת שלוש ועשרים, לנבוכדראצר, הגלה נבוזראדן רב-טבחים, יהודים נפש שבע מאות ארבעים וחמישה; כל-נפש, ארבעת אלפים ושש מאות.  

נב,לא ויהי בשלושים ושבע שנה, לגלות יהויכין מלך-יהודה, בשנים עשר חודש, בעשרים וחמישה לחודש:  נשא אוויל מרודך מלך בבל בשנת מלכותו, את-ראש יהויכין מלך-יהודה, ויוצא אותו, מבית הכלוא.  נב,לב וידבר איתו, טובות; וייתן, את-כיסאו, ממעל לכיסא המלכים אשר איתו, בבבל.  נב,לג ושינה, את בגדי כלאו; ואכל לחם לפניו תמיד, כל-ימי חייו.  נב,לד וארוחתו, ארוחת תמיד ניתנה-לו מאת מלך-בבל דבר-יום ביומו--עד-יום מותו:  כול, ימי חייו. 

[יחזקאל].
א,א ויהי בשלושים שנה, ברביעי בחמישה לחודש, ואני בתוך-הגולה, על-נהר-כבר; נפתחו, השמיים, ואראה, מראות אלוהים.  א,ב בחמישה, לחודש--היא השנה החמישית, לגלות המלך יויכין.  א,ג היה היה דבר-יהוה אל-יחזקאל בן-בוזי הכוהן, בארץ כשדים--על-נהר-כבר; ותהי עליו שם, יד-יהוה.  א,ד וארא והנה רוח סערה באה מן-הצפון, ענן גדול ואש מתלקחת, ונוגה לו, סביב; ומתוכה--כעין החשמל, מתוך האש.  א,ה ומתוכה--דמות, ארבע חיות; וזה, מראיהן--דמות אדם, להנה.  א,ו וארבעה פנים, לאחת; וארבע כנפיים, לאחת להם.  א,ז ורגליהם, רגל ישרה; וכף רגליהם, ככף רגל עגל, ונוצצים, כעין נחושת קלל.  א,ח וידי אדם, מתחת כנפיהם, על, ארבעת רבעיהם; ופניהם וכנפיהם, לארבעתם.  א,ט חוברות אישה אל-אחותה, כנפיהם:  לא-ייסבו בלכתן, איש אל-עבר פניו ילכו.  א,י ודמות פניהם, פני אדם, ופני אריה אל-הימין לארבעתם, ופני-שור מהשמאל לארבעתן; ופני-נשר, לארבעתן.  א,יא ופניהם, וכנפיהם פרודות מלמעלה:  לאיש, שתיים חוברות איש, ושתיים מכסות, את גווייותיהנה.  א,יב ואיש אל-עבר פניו, ילכו:  אל אשר יהיה-שמה הרוח ללכת ילכו, לא ייסבו בלכתן.  א,יג ודמות החיות מראיהם כגחלי-אש, בוערות כמראה הלפידים--היא, מתהלכת בין החיות; ונוגה לאש, ומן-האש יוצא ברק.  א,יד והחיות, רצוא ושוב, כמראה, הבזק.  א,טו וארא, החיות; והנה אופן אחד בארץ אצל החיות, לארבעת פניו.  א,טז מראה האופנים ומעשיהם כעין תרשיש, ודמות אחד לארבעתן; ומראיהם, ומעשיהם, כאשר יהיה האופן, בתוך האופן.  א,יז על-ארבעת רבעיהן, בלכתם ילכו:  לא ייסבו, בלכתן.  א,יח וגביהן--וגובה להם, ויראה להם; וגבותם, מלאות עיניים סביב--לארבעתן.  א,יט ובלכת, החיות, ילכו האופנים, אצלם; ובהינשא החיות מעל הארץ, יינשאו האופנים.  א,כ על אשר יהיה-שם הרוח ללכת ילכו, שמה הרוח ללכת; והאופנים, יינשאו לעומתם, כי רוח החיה, באופנים.  א,כא בלכתם ילכו, ובעומדם יעמודו; ובהינשאם מעל הארץ, יינשאו האופנים לעומתם--כי רוח החיה, באופנים.  א,כב ודמות על-ראשי החיה, רקיע, כעין, הקרח הנורא--נטוי על-ראשיהם, מלמעלה.  א,כג ותחת, הרקיע, כנפיהם ישרות, אישה אל-אחותה:  לאיש, שתיים מכסות להנה, ולאיש שתיים מכסות להנה, את גווייותיהם.  א,כד ואשמע את-קול כנפיהם כקול מים רבים כקול-שדיי, בלכתם--קול המולה, כקול מחנה; בעומדם, תרפינה כנפיהן.  א,כה ויהי-קול--מעל, לרקיע אשר על-ראשם; בעומדם, תרפינה כנפיהן.  א,כו וממעל, לרקיע אשר על-ראשם, כמראה אבן-ספיר, דמות כיסא; ועל, דמות הכיסא, דמות כמראה אדם עליו, מלמעלה.  א,כז וארא כעין חשמל, כמראה-אש בית-לה סביב, ממראה מותניו, ולמעלה; וממראה מותניו, ולמטה, ראיתי כמראה-אש, ונוגה לו סביב.  א,כח כמראה הקשת אשר יהיה בענן ביום הגשם, כן מראה הנוגה סביב--הוא, מראה דמות כבוד-יהוה; ואראה ואפול על-פניי, ואשמע קול מדבר.  

ב,א ויאמר, אליי:  בן-אדם עמוד על-רגליך, ואדבר אותך.  ב,ב ותבוא בי רוח, כאשר דיבר אליי, ותעמידני, על-רגליי; ואשמע, את מידבר אליי.  

ב,ג ויאמר אליי, בן-אדם שולח אני אותך אל-בני ישראל--אל-גויים המורדים, אשר מרדו-בי:  המה ואבותם פשעו בי, עד-עצם היום הזה.  ב,ד והבנים, קשי פנים וחזקי-לב--אני שולח אותך, אליהם; ואמרת אליהם, כה אמר אדוניי יהוה.  ב,ה והמה אם-ישמעו ואם-יחדלו, כי בית מרי המה--וידעו, כי נביא היה בתוכם.  

ב,ו ואתה בן-אדם אל-תירא מהם ומדבריהם אל-תירא, כי סרבים וסלונים אותך, ואל-עקרבים, אתה יושב:  מדבריהם אל-תירא ומפניהם אל-תיחת, כי בית מרי המה.  ב,ז ודיברת את-דבריי אליהם, אם-ישמעו ואם-יחדלו:  כי מרי, המה.  

ב,ח ואתה בן-אדם, שמע את אשר-אני מדבר אליך--אל-תהי-מרי, כבית המרי:  פצה פיך--ואכול, את אשר-אני נותן אליך.  ב,ט ואראה, והנה-יד שלוחה אליי; והנה-בו, מגילת-ספר.  ב,י ויפרוש אותה לפניי, והיא כתובה פנים ואחור; וכתוב אליה, קינים והגה והי.  

ג,א ויאמר אליי--בן-אדם, את אשר-תמצא אכול:  אכול את-המגילה הזאת, ולך דבר אל-בית ישראל.  ג,ב ואפתח, את-פי; ויאכילני, את המגילה הזאת.  ג,ג ויאמר אליי, בן-אדם בטנך תאכל ומעיך תמלא, את המגילה הזאת, אשר אני נותן אליך; ואוכלה, ותהי בפי כדבש למתוק.  

ג,ד ויאמר, אליי:  בן-אדם, לך-בוא אל-בית ישראל, ודיברת בדבריי, אליהם.  ג,ה כי לא אל-עם עמקי שפה, וכבדי לשון--אתה שלוח:  אל-בית, ישראל.  ג,ו לא אל-עמים רבים, עמקי שפה וכבדי לשון, אשר לא-תשמע, דבריהם; אם-לא אליהם שלחתיך, המה ישמעו אליך.  ג,ז ובית ישראל, לא יאבו לשמוע אליך--כי-אינם אובים, לשמוע אליי:  כי כל-בית ישראל, חזקי-מצח וקשי-לב המה.  ג,ח הנה נתתי את-פניך חזקים, לעומת פניהם; ואת-מצחך חזק, לעומת מצחם.  ג,ט כשמיר חזק מצור, נתתי מצחך:  לא-תירא אותם ולא-תיחת מפניהם, כי בית מרי המה.  

ג,י ויאמר, אליי:  בן-אדם--את-כל-דבריי אשר אדבר אליך, קח בלבבך ובאוזניך שמע.  ג,יא ולך בוא אל-הגולה, אל-בני עמך, ודיברת אליהם ואמרת אליהם, כה אמר אדוניי יהוה:  אם-ישמעו, ואם-יחדלו.  ג,יב ותישאני רוח--ואשמע אחריי, קול רעש גדול:  ברוך כבוד-יהוה, ממקומו.  ג,יג וקול כנפי החיות, משיקות אישה אל-אחותה, וקול האופנים, לעומתם; וקול, רעש גדול.  ג,יד ורוח נשאתני, ותיקחני; ואלך מר בחמת רוחי, ויד-יהוה עליי חזקה.  ג,טו ואבוא אל-הגולה תל אביב היושבים אל-נהר-כבר, ואשב--המה, יושבים שם; ואשב שם שבעת ימים, משמים בתוכם.  ג,טז ויהי, מקצה שבעת ימים;  
 
ויהי דבר-יהוה, אליי לאמור.  ג,יז בן-אדם, צופה נתתיך לבית ישראל; ושמעת מפי דבר, והזהרת אותם ממני.  ג,יח באומרי לרשע, מות תמות, ולא הזהרתו ולא דיברת להזהיר רשע מדרכו הרשעה, לחייותו--הוא רשע בעוונו ימות, ודמו מידך אבקש.  ג,יט ואתה, כי-הזהרת רשע, ולא-שב מרשעו, ומדרכו הרשעה--הוא בעוונו ימות, ואתה את-נפשך הצלת.  ג,כ ובשוב צדיק מצדקו ועשה עוול, ונתתי מכשול לפניו הוא ימות:  כי לא הזהרתו, בחטאתו ימות, ולא תיזכרנה צדקותיו אשר עשה, ודמו מידך אבקש.  ג,כא ואתה כי הזהרתו צדיק, לבלתי חטוא צדיק--והוא לא-חטא:  חיה יחיה כי נזהר, ואתה את-נפשך הצלת.  

ג,כב ותהי עליי שם, יד-יהוה; ויאמר אליי, קום צא אל-הבקעה, ושם, אדבר אותך.  ג,כג ואקום, ואצא אל-הבקעה, והנה-שם כבוד-יהוה עומד, ככבוד אשר ראיתי על-נהר-כבר; ואפול, על-פניי.  ג,כד ותבוא-בי רוח, ותעמידני על-רגליי; וידבר אותי ויאמר אליי, בוא היסגר בתוך ביתך.  ג,כה ואתה בן-אדם, הנה נתנו עליך עבותים, ואסרוך, בהם; ולא תצא, בתוכם.  ג,כו ולשונך, אדביק אל-חיכך, ונאלמת, ולא-תהיה להם לאיש מוכיח:  כי בית מרי, המה.  ג,כז ובדברי אותך, אפתח את-פיך, ואמרת אליהם, כה אמר אדוניי יהוה; השומע ישמע והחדל יחדל, כי בית מרי המה.  

ד,א ואתה בן-אדם קח-לך לבינה, ונתת אותה לפניך; וחקות עליה עיר, את-ירושלים.  ד,ב ונתת עליה מצור, ובנית עליה דייק, ושפכת עליה, סוללה; ונתת עליה מחנות ושים-עליה כרים, סביב.  ד,ג ואתה קח-לך, מחבת ברזל, ונתת אותה קיר ברזל, בינך ובין העיר; והכינות את-פניך אליה והייתה במצור, וצרת עליה--אות היא, לבית ישראל.  

ד,ד ואתה שכב על-צידך השמאלי, ושמת את-עוון בית-ישראל עליו:  מספר הימים אשר תשכב עליו, תישא את-עוונם.  ד,ה ואני, נתתי לך את-שני עוונם, למספר ימים, שלוש-מאות ותשעים יום; ונשאת, עוון בית-ישראל.  ד,ו וכילית את-אלה, ושכבת על-צידך הימני שנית, ונשאת, את-עוון בית-יהודה--ארבעים יום, יום לשנה יום לשנה נתתיו לך.  ד,ז ואל-מצור ירושלים תכין פניך, וזרועך חשופה; וניבאת, עליה.  ד,ח והנה נתתי עליך, עבותים; ולא-תיהפך מצידך אל-צידך, עד-כלותך ימי מצורך.  ד,ט ואתה קח-לך חיטין ושעורים ופול ועדשים ודוחן וכוסמים, ונתת אותם בכלי אחד, ועשית אותם לך, ללחם:  מספר הימים אשר-אתה שוכב על-צידך, שלוש-מאות ותשעים יום--תאכלנו.  ד,י ומאכלך, אשר תאכלנו--במשקול, עשרים שקל ליום:  מעת עד-עת, תאכלנו.  ד,יא ומים במשורה תשתה, שישית ההין:  מעת עד-עת, תשתה.  ד,יב ועוגת שעורים, תאכלנה; והיא, בגללי ציאת האדם--תעוגנה, לעיניהם.  

ד,יג ויאמר יהוה, ככה יאכלו בני-ישראל את-לחמם טמא, בגויים, אשר אדיחם שם.  ד,יד ואומר, אהה אדוניי יהוה, הנה נפשי, לא מטומאה; ונבילה וטריפה לא-אכלתי מנעוריי ועד-עתה, ולא-בא בפי בשר פיגול.  

ד,טו ויאמר אליי--ראה נתתי לך את-צפיעי הבקר, תחת גללי האדם; ועשית את-לחמך, עליהם.  

ד,טז ויאמר אליי, בן-אדם הנני שובר מטה-לחם בירושלים, ואכלו-לחם במשקל, ובדאגה; ומים, במשורה ובשיממון ישתו.  ד,יז למען יחסרו, לחם ומים; ונשמו איש ואחיו, ונמקו בעוונם.  

ה,א ואתה בן-אדם קח-לך חרב חדה, תער הגלבים תיקחנה לך, והעברת על-ראשך, ועל-זקנך; ולקחת לך מאזני משקל, וחילקתם.  ה,ב שלישית, באור תבעיר בתוך העיר, כמלאות, ימי המצור; ולקחת את-השלישית, תכה בחרב סביבותיה, והשלישית תזרה לרוח, וחרב אריק אחריהם.  ה,ג ולקחת משם, מעט במספר; וצרת אותם, בכנפיך.  ה,ד ומהם, עוד תיקח, והשלכת אותם אל-תוך האש, ושרפת אותם באש:  ממנו תצא-אש, אל-כל-בית ישראל.  

ה,ה כה אמר, אדוניי יהוה, זאת ירושלים, בתוך הגויים שמתיה; וסביבותיה, ארצות.  ה,ו ותמר את-משפטיי לרשעה, מן-הגויים, ואת-חוקותיי, מן-הארצות אשר סביבותיה:  כי במשפטיי מאסו, וחוקותיי לא-הלכו בהם.  

ה,ז לכן כה-אמר אדוניי יהוה, יען המונכם מן-הגויים אשר סביבותיכם, בחוקותיי לא הלכתם, ואת-משפטיי לא עשיתם; וכמשפטי הגויים אשר סביבותיכם, לא עשיתם.  ה,ח לכן, כה אמר אדוניי יהוה, הנני עלייך, גם-אני; ועשיתי בתוכך משפטים, לעיני הגויים.  ה,ט ועשיתי בך, את אשר לא-עשיתי, ואת אשר-לא-אעשה כמוהו, עוד--יען, כל-תועבותייך.  

ה,י לכן, אבות יאכלו בנים בתוכך, ובנים, יאכלו אבותם; ועשיתי בך שפטים, וזיריתי את-כל-שאריתך לכל-רוח.  

ה,יא לכן חי-אני, נאום אדוניי יהוה, אם-לא יען את-מקדשי טימאת, בכל-שיקוצייך ובכל-תועבותייך; וגם-אני אגרע ולא-תחוס עיני, וגם-אני לא אחמול.  ה,יב שלישיתך בדבר ימותו, וברעב יכלו בתוכך, והשלישית, בחרב ייפלו סביבותייך; והשלישית לכל-רוח אזרה, וחרב אריק אחריהם.  ה,יג וכלה אפי, והניחותי חמתי בם--והינחמתי; וידעו כי-אני יהוה, דיברתי בקנאתי, בכלותי חמתי, בם.  ה,יד ואתנך לחורבה ולחרפה, בגויים אשר סביבותייך, לעיני, כל-עובר.  ה,טו והייתה חרפה וגדופה, מוסר ומשמה, לגויים, אשר סביבותייך:  בעשותי בך שפטים באף ובחמה, ובתוכחות חמה--אני יהוה, דיברתי.  ה,טז בשלחי את-חיצי הרעב הרעים בהם, אשר היו למשחית, אשר-אשלח אותם, לשחתכם--ורעב אוסף עליכם, ושברתי לכם מטה-לחם.  ה,יז ושילחתי עליכם רעב וחיה רעה, ושיכלוך, ודבר ודם, יעבור-בך; וחרב אביא עלייך, אני יהוה דיברתי.  

ו,א ויהי דבר-יהוה, אליי לאמור.  ו,ב בן-אדם, שים פניך אל-הרי ישראל; והינבא, אליהם.  ו,ג ואמרת--הרי ישראל, שמעו דבר-אדוניי יהוה:  כה-אמר אדוניי יהוה להרים ולגבעות לאפיקים ולגיאיות, הנני אני מביא עליכם חרב, ואיבדתי, במותיכם.  ו,ד ונשמו, מזבחותיכם, ונשברו, חמניכם; והפלתי, חלליכם, לפני, גילוליכם.  ו,ה ונתתי, את-פגרי בני ישראל, לפני, גילוליהם; וזיריתי, את-עצמותיכם, סביבות, מזבחותיכם.  ו,ו בכול, מושבותיכם, הערים תחרבנה, והבמות תישמנה--למען יחרבו ויאשמו מזבחותיכם, ונשברו ונשבתו גילוליכם, ונגדעו חמניכם, ונמחו מעשיכם.  ו,ז ונפל חלל, בתוככם; וידעתם, כי-אני יהוה.  ו,ח והותרתי, בהיות לכם פליטי חרב--בגויים:  בהיזרותיכם, בארצות.  ו,ט וזכרו פליטיכם אותי, בגויים אשר נשבו-שם, אשר נשברתי את-ליבם הזונה אשר-סר מעליי, ואת עיניהם הזונות אחרי גילוליהם; ונקוטו, בפניהם, אל-הרעות אשר עשו, לכול תועבותיהם.  ו,י וידעו, כי-אני יהוה; לא אל-חינם דיברתי, לעשות להם הרעה הזאת.  

ו,יא כה-אמר אדוניי יהוה, הכה בכפך ורקע ברגלך ואמור-אח, אל כל-תועבות רעות, בית ישראל:  אשר, בחרב ברעב ובדבר--ייפולו.  ו,יב הרחוק בדבר ימות, והקרוב בחרב ייפול, והנשאר והנצור, ברעב ימות; וכיליתי חמתי, בם.  ו,יג וידעתם, כי-אני יהוה, בהיות חלליהם בתוך גילוליהם, סביבות מזבחותיהם; אל כל-גבעה רמה בכול ראשי ההרים, ותחת כל-עץ רענן ותחת כל-אלה עבותה, מקום אשר נתנו-שם ריח ניחוח, לכול גילוליהם.  ו,יד ונטיתי את-ידי, עליהם, ונתתי את-הארץ שממה ומשמה ממדבר דבלתה, בכול מושבותיהם; וידעו, כי-אני יהוה.  

ז,א ויהי דבר-יהוה, אליי לאמור.  ז,ב ואתה בן-אדם, כה-אמר אדוניי יהוה לאדמת ישראל--קץ:  בא הקץ, על-ארבע כנפות הארץ.  ז,ג עתה, הקץ עלייך, ושילחתי אפי בך, ושפטתיך כדרכייך; ונתתי עלייך, את כל-תועבותייך.  ז,ד ולא-תחוס עיני עלייך, ולא אחמול:  כי דרכייך עלייך אתן, ותועבותייך בתוכך תהיינה, וידעתם, כי-אני יהוה.  

ז,ה כה אמר, אדוניי יהוה:  רעה אחת רעה, הנה באה.  ז,ו קץ בא, בא הקץ הקיץ אלייך; הנה, באה.  ז,ז באה הצפירה אליך, יושב הארץ; בא העת, קרוב היום מהומה--ולא-הד הרים.  ז,ח עתה מקרוב, אשפוך חמתי עלייך, וכיליתי אפי בך, ושפטתיך כדרכייך; ונתתי עלייך, את כל-תועבותייך.  ז,ט ולא-תחוס עיני, ולא אחמול:  כדרכייך עלייך אתן, ותועבותייך בתוכך תהיינה, וידעתם, כי אני יהוה מכה.  ז,י הנה היום, הנה באה:  יצאה, הצפירה--צץ המטה, פרח הזדון.  ז,יא החמס קם, למטה-רשע; לא-מהם ולא מהמונם, ולא מהמהם--ולא-נוה בהם.  ז,יב בא העת, הגיע היום--הקונה אל-ישמח, והמוכר אל-יתאבל:  כי חרון, אל-כל-המונה.  ז,יג כי המוכר, אל-הממכר לא ישוב, ועוד בחיים, חיתם:  כי-חזון אל-כל-המונה לא ישוב, ואיש בעוונו חיתו לא יתחזקו.  ז,יד תקעו בתקוע והכין הכול, ואין הולך למלחמה:  כי חרוני, אל-כל-המונה.  ז,טו החרב בחוץ, והדבר והרעב מבית:  אשר בשדה, בחרב ימות, ואשר בעיר, רעב ודבר יאכלנו.  ז,טז ופלטו, פליטיהם, והיו אל-ההרים כיוני הגיאיות כולם, הומות--איש, בעוונו.  ז,יז כל-הידיים, תרפינה; וכל-ברכיים, תלכנה מים.  ז,יח וחגרו שקים, וכיסתה אותם פלצות; ואל כל-פנים בושה, ובכל-ראשיהם קורחה.  ז,יט כספם בחוצות ישליכו, וזהבם לנידה יהיה--כספם וזהבם לא-יוכל להצילם ביום עברת יהוה, נפשם לא ישבעו ומעיהם לא ימלאו:  כי-מכשול עוונם, היה.  ז,כ וצבי עדייו לגאון שמהו, וצלמי תועבותם שיקוציהם עשו בו; על-כן נתתיו להם, לנידה.  ז,כא ונתתיו ביד-הזרים לבז, ולרשעי הארץ לשלל; וחיללוהו.  ז,כב והסיבותי פניי מהם, וחיללו את-צפוני; ובאו-בה פריצים, וחיללוה.  

ז,כג עשה, הרתוק:  כי הארץ, מלאה משפט דמים, והעיר, מלאה חמס.  ז,כד והבאתי רעי גויים, וירשו את-בתיהם; והשבתי גאון עזים, וניחלו מקדשיהם.  ז,כה קפדה-בא; וביקשו שלום, ואין.  ז,כו הווה על-הווה תבוא, ושמועה אל-שמועה תהיה; וביקשו חזון, מנביא--ותורה תאבד מכוהן, ועצה מזקנים.  ז,כז המלך יתאבל, ונשיא ילבש שממה, וידי עם-הארץ, תיבהלנה; מדרכם אעשה אותם, ובמשפטיהם אשפטם, וידעו, כי-אני יהוה.  

ח,א ויהי בשנה השישית, בשישי בחמישה לחודש, אני יושב בביתי, וזקני יהודה יושבים לפניי; ותיפול עליי שם, יד אדוניי יהוה.  ח,ב ואראה, והנה דמות כמראה-אש--ממראה מותניו ולמטה, אש; וממותניו ולמעלה, כמראה-זוהר כעין החשמלה.  ח,ג וישלח תבנית יד, וייקחני בציצית ראשי; ותישא אותי רוח בין-הארץ ובין השמיים ותבא אותי ירושלימה במראות אלוהים, אל-פתח שער הפנימית הפונה צפונה, אשר-שם מושב, סמל הקנאה המקנה.  ח,ד והנה-שם--כבוד, אלוהי ישראל:  כמראה, אשר ראיתי בבקעה.  ח,ה ויאמר אליי--בן-אדם, שא-נא עיניך דרך צפונה; ואשא עיניי, דרך צפונה, והנה מצפון לשער המזבח, סמל הקנאה הזה בביאה.  ח,ו ויאמר אליי--בן-אדם, הרואה אתה מה הם עושים; תועבות גדולות אשר בית-ישראל עושים פה, לרוחקה מעל מקדשי, ועוד תשוב תראה, תועבות גדולות.  

ח,ז ויבא אותי, אל-פתח החצר; ואראה, והנה חור-אחד בקיר.  ח,ח ויאמר אליי, בן-אדם חתור-נא בקיר; ואחתור בקיר, והנה פתח אחד.  

ח,ט ויאמר, אליי:  בוא וראה את-התועבות הרעות, אשר הם עושים פה.  ח,י ואבוא, ואראה, והנה כל-תבנית רמש ובהמה שקץ, וכל-גילולי בית ישראל--מחוקה על-הקיר, סביב סביב.  ח,יא ושבעים איש מזקני בית-ישראל ויאזניהו בן-שפן עומד בתוכם, עומדים לפניהם, ואיש מקטרתו, בידו; ועתר ענן-הקטורת, עולה.  ח,יב ויאמר אליי, הראית בן-אדם, אשר זקני בית-ישראל עושים בחושך, איש בחדרי משכיתו:  כי אומרים, אין יהוה רואה אותנו--עזב יהוה, את-הארץ.  ח,יג ויאמר, אליי:  עוד תשוב תראה תועבות גדולות, אשר-המה עושים.  ח,יד ויבא אותי, אל-פתח שער בית-יהוה, אשר, אל-הצפונה; והנה-שם הנשים יושבות, מבכות את-התמוז.  

ח,טו ויאמר אליי, הראית בן-אדם; עוד תשוב תראה תועבות, גדולות מאלה.  ח,טז ויבא אותי, אל-חצר בית-יהוה הפנימית, והנה-פתח היכל יהוה בין האולם ובין המזבח, כעשרים וחמישה איש; אחוריהם אל-היכל יהוה, ופניהם קדמה, והמה משתחוויתם קדמה, לשמש.  ח,יז ויאמר אליי, הראית בן-אדם--הנקל לבית יהודה, מעשות את-התועבות אשר עשו-פה:  כי-מלאו את-הארץ חמס, וישובו להכעיסני, והנם שולחים את-הזמורה, אל-אפם.  ח,יח וגם-אני אעשה בחמה, לא-תחוס עיני ולא אחמול; וקראו באוזניי קול גדול, ולא אשמע אותם.  ט,א ויקרא באוזניי, קול גדול לאמור, קרבו, פקודות העיר; ואיש כלי משחתו, בידו.  ט,ב והנה שישה אנשים באים מדרך-שער העליון אשר מופנה צפונה, ואיש כלי מפצו בידו, ואיש-אחד בתוכם לבוש בדים, וקסת הסופר במותניו; ויבואו, ויעמדו, אצל, מזבח הנחושת.  ט,ג וכבוד אלוהי ישראל, נעלה מעל הכרוב אשר היה עליו, אל, מפתן הבית; ויקרא, אל-האיש הלבוש הבדים, אשר קסת הסופר, במותניו.  

ט,ד ויאמר יהוה, אליו, עבור בתוך העיר, בתוך ירושלים; והתווית תו על-מצחות האנשים, הנאנחים והנאנקים, על כל-התועבות, הנעשות בתוכה.  ט,ה ולאלה אמר באוזניי, עברו בעיר אחריו והכו:  אל-תחוס עינכם, ואל-תחמולו.  ט,ו זקן בחור ובתולה וטף ונשים תהרגו למשחית, ועל-כל-איש אשר-עליו התו אל-תיגשו, וממקדשי, תחלו; ויחלו באנשים הזקנים, אשר לפני הבית.  ט,ז ויאמר אליהם טמאו את-הבית, ומלאו את-החצרות חללים--צאו; ויצאו, והכו בעיר.  ט,ח ויהי, כהכותם, ונאשאר, אני; ואפלה על-פניי ואזעק, ואומר אהה אדוניי יהוה, המשחית אתה את כל-שארית ישראל, בשופכך את-חמתך על-ירושלים.  ט,ט ויאמר אליי, עוון בית-ישראל ויהודה גדול במאוד מאוד, ותימלא הארץ דמים, והעיר מלאה מוטה:  כי אמרו, עזב יהוה את-הארץ, ואין יהוה, רואה.  ט,י וגם-אני--לא-תחוס עיני, ולא אחמול; דרכם, בראשם נתתי.  ט,יא והנה האיש לבוש הבדים, אשר הקסת במותניו, משיב דבר, לאמור:  עשיתי, ככול אשר ציוויתני.  

י,א ואראה, והנה אל-הרקיע אשר על-ראש הכרובים, כאבן ספיר, כמראה דמות כיסא--נראה, עליהם.  י,ב ויאמר אל-האיש לבוש הבדים, ויאמר בוא אל-בינות לגלגל אל-תחת לכרוב ומלא חופניך גחלי-אש מבינות לכרובים, וזרוק, על-העיר; ויבוא, לעיניי.  י,ג והכרובים, עומדים מימין לבית--בבואו האיש; והענן מלא, את-החצר הפנימית.  י,ד וירם כבוד-יהוה מעל הכרוב, על מפתן הבית; ויימלא הבית, את-הענן, והחצר מלאה, את-נוגה כבוד יהוה.  י,ה וקול, כנפי הכרובים--נשמע, עד-החצר החיצונה:  כקול אל-שדיי, בדברו.  י,ו ויהי, בצוותו את-האיש לבוש-הבדים לאמור, קח אש מבינות לגלגל, מבינות לכרובים; ויבוא, ויעמוד, אצל, האופן.  י,ז וישלח הכרוב את-ידו מבינות לכרובים, אל-האש אשר בינות הכרובים, ויישא וייתן, אל-חופני לבוש הבדים; וייקח, וייצא.  י,ח ויירא, לכרובים--תבנית, יד-אדם, תחת, כנפיהם.  י,ט ואראה, והנה ארבעה אופנים אצל הכרובים--אופן אחד אצל הכרוב אחד, ואופן אחד אצל הכרוב אחד; ומראה, האופנים, כעין, אבן תרשיש.  י,י ומראיהם--דמות אחד, לארבעתם:  כאשר יהיה האופן, בתוך האופן.  י,יא בלכתם, אל-ארבעת רבעיהם ילכו--לא ייסבו, בלכתם:  כי המקום אשר-יפנה הראש, אחריו ילכו--לא ייסבו, בלכתם.  י,יב וכל-בשרם, וגביהם, וידיהם, וכנפיהם--והאופנים, מלאים עיניים סביב, לארבעתם, אופניהם.  י,יג לאופנים--להם קורא הגלגל, באוזניי.  י,יד וארבעה פנים, לאחד:  פני האחד פני הכרוב, ופני השני פני אדם, והשלישי פני אריה, והרביעי פני-נשר.  י,טו ויירומו, הכרובים--היא החיה, אשר ראיתי בנהר-כבר.  י,טז ובלכת, הכרובים, ילכו האופנים, אצלם; ובשאת הכרובים את-כנפיהם, לרום מעל הארץ, לא-ייסבו האופנים גם-הם, מאצלם.  י,יז בעומדם יעמודו, וברומם יירומו אותם:  כי רוח החיה, בהם.  י,יח וייצא כבוד יהוה, מעל מפתן הבית; ויעמוד, על-הכרובים.  י,יט וישאו הכרובים את-כנפיהם ויירומו מן-הארץ לעיניי, בצאתם, והאופנים, לעומתם; ויעמוד, פתח שער בית-יהוה הקדמוני, וכבוד אלוהי-ישראל עליהם, מלמעלה.  י,כ היא החיה, אשר ראיתי תחת אלוהי-ישראל--בנהר-כבר; ואדע, כי כרובים המה.  י,כא ארבעה ארבעה פנים לאחד, וארבע כנפיים לאחד; ודמות ידי אדם, תחת כנפיהם.  י,כב ודמות פניהם--המה הפנים אשר ראיתי על-נהר-כבר, מראיהם ואותם; איש אל-עבר פניו, ילכו.  יא,א ותישא אותי רוח, ותבא אותי אל-שער בית-יהוה הקדמוני הפונה קדימה, והנה בפתח השער, עשרים וחמישה איש; ואראה בתוכם את-יאזניה בן-עזור, ואת-פלטיהו בן-בניהו--שרי העם.  

יא,ב ויאמר, אליי:  בן-אדם--אלה האנשים החושבים אוון והיועצים עצת-רע, בעיר הזאת.  יא,ג האומרים, לא בקרוב בנות בתים; היא הסיר, ואנחנו הבשר.  

יא,ד לכן, הינבא עליהם:  הינבא, בן-אדם.  יא,ה ותיפול עליי, רוח יהוה, ויאמר אליי אמור כה-אמר יהוה, כן אמרתם בית ישראל; ומעלות רוחכם, אני ידעתיה.  יא,ו הרביתם חלליכם, בעיר הזאת; ומילאתם חוצותיה, חלל.  

יא,ז לכן, כה-אמר אדוניי יהוה, חלליכם אשר שמתם בתוכה, המה הבשר והיא הסיר; ואתכם, הוציא מתוכה.  יא,ח חרב, יראתם; וחרב אביא עליכם, נאום אדוניי יהוה.  יא,ט והוצאתי אתכם מתוכה, ונתתי אתכם ביד-זרים; ועשיתי בכם, שפטים.  יא,י בחרב תיפולו, על-גבול ישראל אשפוט אתכם; וידעתם, כי-אני יהוה.  יא,יא היא, לא-תהיה לכם לסיר, ואתם תהיו בתוכה, לבשר; אל-גבול ישראל, אשפוט אתכם.  יא,יב וידעתם, כי-אני יהוה, אשר בחוקיי לא הלכתם, ומשפטיי לא עשיתם; וכמשפטי הגויים אשר סביבותיכם, עשיתם.  יא,יג ויהי, כהינבאי, ופלטיהו בן-בניה, מת; ואפול על-פניי ואזעק קול-גדול, ואומר אהה אדוניי יהוה--כלה אתה עושה, את שארית ישראל.  

יא,יד ויהי דבר-יהוה, אליי לאמור.  יא,טו בן-אדם, אחיך אחיך אנשי גאלותך, וכל-בית ישראל, כולו:  אשר אמרו להם יושבי ירושלים, רחקו מעל יהוה--לנו היא ניתנה הארץ, למורשה.  

יא,טז לכן אמור, כה-אמר אדוניי יהוה, כי הרחקתים בגויים, וכי הפיצותים בארצות; ואהי להם למקדש מעט, בארצות אשר-באו שם.  

יא,יז לכן אמור, כה-אמר אדוניי יהוה, וקיבצתי אתכם מן-העמים, ואספתי אתכם מן-הארצות אשר נפוצותם בהם; ונתתי לכם, את-אדמת ישראל.  יא,יח ובאו-שמה; והסירו את-כל-שיקוציה, ואת-כל-תועבותיה--ממנה.  יא,יט ונתתי להם לב אחד, ורוח חדשה אתן בקרבכם; והסירותי לב האבן, מבשרם, ונתתי להם, לב בשר.  יא,כ למען בחוקותיי ילכו, ואת-משפטיי ישמרו ועשו אותם; והיו-לי לעם--ואני, אהיה להם לאלוהים.  יא,כא ואל-לב שיקוציהם ותועבותיהם, ליבם הולך--דרכם בראשם נתתי, נאום אדוניי יהוה.  יא,כב וישאו הכרובים את-כנפיהם, והאופנים לעומתם; וכבוד אלוהי-ישראל עליהם, מלמעלה.  יא,כג ויעל כבוד יהוה, מעל תוך העיר; ויעמוד, על-ההר, אשר, מקדם לעיר.  יא,כד ורוח נשאתני, ותביאני כשדימה אל-הגולה, במראה, ברוח אלוהים; ויעל, מעליי, המראה, אשר ראיתי.  יא,כה ואדבר, אל-הגולה, את כל-דברי יהוה, אשר הראני.  

יב,א ויהי דבר-יהוה, אליי לאמור.  יב,ב בן-אדם, בתוך בית-המרי אתה יושב:  אשר עיניים להם לראות ולא ראו, אוזניים להם לשמוע ולא שמעו--כי בית מרי, הם.  יב,ג ואתה בן-אדם, עשה לך כלי גולה, וגלה יומם, לעיניהם; וגלית ממקומך אל-מקום אחר, לעיניהם--אוליי יראו, כי בית מרי המה.  יב,ד והוצאת כליך ככלי גולה, יומם--לעיניהם; ואתה, תצא בערב לעיניהם, כמוצאי, גולה.  יב,ה לעיניהם, חתור-לך בקיר; והוצאת, בו.  יב,ו לעיניהם על-כתף תישא, בעלטה תוציא--פניך תכסה, ולא תראה את-הארץ:  כי-מופת נתתיך, לבית ישראל.  יב,ז ואעש כן, כאשר צוויתי, כליי הוצאתי ככלי גולה יומם, ובערב חתרתי-לי בקיר ביד; בעלטה הוצאתי על-כתף נשאתי, לעיניהם.  

יב,ח ויהי דבר-יהוה אליי, בבוקר לאמור.  יב,ט בן-אדם, הלוא אמרו אליך בית ישראל בית המרי:  מה, אתה עושה.  יב,י אמור אליהם, כה אמר אדוניי יהוה:  הנשיא המשא הזה, בירושלים, וכל-בית ישראל, אשר-המה בתוכם.  יב,יא אמור, אני מופתכם:  כאשר עשיתי, כן ייעשה להם--בגולה בשבי, ילכו.  יב,יב והנשיא אשר-בתוכם אל-כתף יישא, בעלטה וייצא--בקיר יחתרו, להוציא בו; פניו יכסה--יען אשר לא-יראה לעין הוא, את-הארץ.  יב,יג ופרשתי את-רשתי עליו, ונתפש במצודתי; והבאתי אותו בבלה ארץ כשדים, ואותה לא-יראה ושם ימות.  יב,יד וכול אשר סביבותיו עזרו וכל-אגפיו, אזרה לכל-רוח; וחרב, אריק אחריהם.  יב,טו וידעו, כי-אני יהוה, בהפיצי אותם בגויים, וזיריתי אותם בארצות.  יב,טז והותרתי מהם אנשי מספר, מחרב מרעב ומדבר--למען יספרו את-כל-תועבותיהם, בגויים אשר-באו שם, וידעו, כי-אני יהוה.  

יב,יז ויהי דבר-יהוה, אליי לאמור.  יב,יח בן-אדם, לחמך ברעש תאכל; ומימיך, ברוגזה ובדאגה תשתה.  יב,יט ואמרת אל-עם הארץ כה-אמר אדוניי יהוה ליושבי ירושלים, אל-אדמת ישראל, לחמם בדאגה יאכלו, ומימיהם בשיממון ישתו--למען תישם ארצה, ממלואה, מחמס, כל-היושבים בה.  יב,כ והערים הנושבות תחרבנה, והארץ שממה תהיה; וידעתם, כי-אני יהוה.  

יב,כא ויהי דבר-יהוה, אליי לאמור.  יב,כב בן-אדם, מה-המשל הזה לכם, על-אדמת ישראל, לאמור:  יארכו, הימים, ואבד, כל-חזון.  יב,כג לכן אמור אליהם, כה-אמר אדוניי יהוה, השבתי את-המשל הזה, ולא-ימשלו אותו עוד בישראל:  כי, אם-דבר אליהם, קרבו הימים, ודבר כל-חזון.  יב,כד כי לא יהיה עוד, כל-חזון שוא--ומקסם חלק:  בתוך, בית ישראל.  יב,כה כי אני יהוה, אדבר את אשר אדבר דבר וייעשה--לא תימשך, עוד:  כי בימיכם בית המרי, אדבר דבר ועשיתיו, נאום, אדוניי יהוה.  

יב,כו ויהי דבר-יהוה, אליי לאמור.  יב,כז בן-אדם, הנה בית-ישראל אומרים, החזון אשר-הוא חוזה, לימים רבים; ולעיתים רחוקות, הוא ניבא.  יב,כח לכן אמור אליהם, כה אמר אדוניי יהוה, לא-תימשך עוד, כל-דבריי--אשר אדבר דבר וייעשה, נאום אדוניי יהוה.  

יג,א ויהי דבר-יהוה, אליי לאמור.  יג,ב בן-אדם, הינבא אל-נביאי ישראל הניבאים; ואמרת לנביאי מליבם, שמעו דבר-יהוה.  יג,ג כה אמר אדוניי יהוה, הוי על-הנביאים הנבלים, אשר הולכים אחר רוחם, ולבלתי ראו.  יג,ד כשועלים, בחורבות--נביאיך ישראל, היו.  יג,ה לא עליתם בפרצות, ותגדרו גדר על-בית ישראל, לעמוד במלחמה, ביום יהוה.  יג,ו חזו שוא, וקסם כזב--האומרים נאום-יהוה, ויהוה לא שלחם; וייחלו, לקיים דבר.  יג,ז הלוא מחזה-שוא חזיתם, ומקסם כזב אמרתם; ואומרים, נאום-יהוה, ואני, לא דיברתי.  

יג,ח לכן, כה אמר אדוניי יהוה, יען דברכם שוא, וחזיתם כזב--לכן הנני אליכם, נאום אדוניי יהוה.  יג,ט והייתה ידי, אל-הנביאים החוזים שוא והקוסמים כזב, בסוד עמי לא-יהיו ובכתב בית-ישראל לא ייכתבו, ואל-אדמת ישראל לא יבואו; וידעתם, כי אני אדוניי יהוה.  יג,י יען וביען הטעו את-עמי, לאמור שלום--ואין שלום; והוא בונה חיץ, והנם טחים אותו תפל.  יג,יא אמור אל-טחי תפל, וייפול; היה גשם שוטף, ואתנה אבני אלגביש תיפולנה, ורוח סערות, תבקע.  יג,יב והנה, נפל הקיר:  הלוא ייאמר אליכם, איה הטיח אשר טחתם.  

יג,יג לכן, כה אמר אדוניי יהוה, וביקעתי רוח-סערות, בחמתי; וגשם שוטף באפי יהיה, ואבני אלגביש בחמה לכלה.  יג,יד והרסתי את-הקיר אשר-טחתם תפל, והגעתיהו אל-הארץ--ונגלה יסודו; ונפלה וכליתם בתוכה, וידעתם כי-אני יהוה.  יג,טו וכיליתי את-חמתי בקיר, ובטחים אותו תפל; ואומר לכם אין הקיר, ואין הטחים אותו.  יג,טז נביאי ישראל, הניבאים אל-ירושלים, והחוזים לה, חזון שלום; ואין שלום, נאום אדוניי יהוה.  

יג,יז ואתה בן-אדם, שים פניך אל-בנות עמך, המתנבאות, מליבהן; והינבא, עליהן.  יג,יח ואמרת כה-אמר אדוניי יהוה, הוי למתפרות כסתות על כל-אצילי ידיי ועושות המספחות על-ראש כל-קומה--לצודד נפשות; הנפשות תצודדנה לעמי, ונפשות לכנה תחיינה.  יג,יט ותחללנה אותי אל-עמי, בשעלי שעורים ובפתותי לחם, להמית נפשות אשר לא-תמותנה, ולחייות נפשות אשר לא-תחיינה:  בכזבכם--לעמי, שומעי כזב.  

יג,כ לכן כה-אמר אדוניי יהוה, הנני אל-כיסתותיכנה אשר אתנה מצודדות שם את-הנפשות לפורחות, וקרעתי אותם, מעל זרועותיכם; ושילחתי, את-הנפשות, אשר אתם מצודדות את-נפשים, לפורחות.  יג,כא וקרעתי את-מספחותיכם, והצלתי את-עמי מידכן, ולא-יהיו עוד בידכן, למצודה; וידעתן, כי-אני יהוה.  יג,כב יען הכאות לב-צדיק שקר, ואני לא הכאבתיו, ולחזק ידי רשע, לבלתי-שוב מדרכו הרע להחיותו.  יג,כג לכן, שוא לא תחזינה, וקסם, לא-תקסמנה עוד; והצלתי את-עמי מידכן, וידעתן כי-אני יהוה.  יד,א ויבוא אליי אנשים, מזקני ישראל; ויישבו, לפניי.  

יד,ב ויהי דבר-יהוה, אליי לאמור.  יד,ג בן-אדם, האנשים האלה העלו גילוליהם על-ליבם, ומכשול עוונם, נתנו נוכח פניהם:  האידרוש אידרש, להם.  

יד,ד לכן דבר-אותם ואמרת אליהם כה-אמר אדוניי יהוה, איש איש מבית ישראל אשר יעלה את-גילוליו אל-ליבו ומכשול עוונו ישים נוכח פניו, ובא, אל-הנביא:  אני יהוה, נעניתי לו בא--ברוב גילוליו.  יד,ה למען תפוש את-בית-ישראל, בליבם, אשר נזורו מעליי, בגילוליהם כולם.  

יד,ו לכן אמור אל-בית ישראל, כה אמר אדוניי יהוה, שובו והשיבו, מעל גילוליכם; ומעל כל-תועבותיכם, השיבו פניכם.  יד,ז כי איש איש מבית ישראל, ומהגר אשר-יגור בישראל, ויינזר מאחריי ויעל גילוליו אל-ליבו, ומכשול עוונו ישים נוכח פניו; ובא אל-הנביא, לדרוש-לו בי--אני יהוה, נענה-לו בי.  יד,ח ונתתי פניי באיש ההוא, והשימותיהו לאות ולמשלים, והכרתיו, מתוך עמי; וידעתם, כי-אני יהוה.  

יד,ט והנביא כי-יפותה, ודיבר דבר--אני יהוה פיתיתי, את הנביא ההוא; ונטיתי את-ידי, עליו, והשמדתיו, מתוך עמי ישראל.  יד,י ונשאו, עוונם:  כעוון, הדורש--כעוון הנביא, יהיה.  יד,יא למען לא-יתעו עוד בית-ישראל, מאחריי, ולא-ייטמאו עוד, בכל-פשעיהם; והיו-לי לעם, ואני אהיה להם לאלוהים--נאום, אדוניי יהוה.  

יד,יב ויהי דבר-יהוה, אליי לאמור.  יד,יג בן-אדם, ארץ כי תחטא-לי למעול-מעל, ונטיתי ידי עליה, ושברתי לה מטה-לחם; והשלחתי-בה רעב, והכרתי ממנה אדם ובהמה.  יד,יד והיו שלושת האנשים האלה, בתוכה--נוח, דניאל ואיוב:  המה בצדקתם ינצלו נפשם, נאום אדוניי יהוה.  יד,טו לו-חיה רעה אעביר בארץ, ושיכלתה; והייתה שממה מבלי עובר, מפני החיה.  יד,טז שלושת האנשים האלה, בתוכה--חי-אני נאום אדוניי יהוה, אם-בנים ואם-בנות יצילו:  המה לבדם יינצלו, והארץ תהיה שממה.  יד,יז או חרב אביא, על-הארץ ההיא; ואמרתי, חרב תעבור בארץ, והכרתי ממנה, אדם ובהמה.  יד,יח ושלושת האנשים האלה, בתוכה--חי-אני נאום אדוניי יהוה, לא יצילו בנים ובנות:  כי הם לבדם, יינצלו.  יד,יט או דבר אשלח, אל-הארץ ההיא; ושפכתי חמתי עליה בדם, להכרית ממנה אדם ובהמה.  יד,כ ונוח דניאל ואיוב, בתוכה--חי-אני נאום אדוניי יהוה, אם-בן אם-בת יצילו:  המה בצדקתם, יצילו נפשם.  

יד,כא כי כה אמר אדוניי יהוה, אף כי-ארבעת שפטיי הרעים חרב ורעב וחיה רעה ודבר, שילחתי, אל-ירושלים--להכרית ממנה, אדם ובהמה.  יד,כב והנה נותרה-בה פליטה, המוצאים בנים ובנות--הנם יוצאים אליכם, וראיתם את-דרכם ואת-עלילותם; וניחמתם, על-הרעה אשר הבאתי על-ירושלים--את כל-אשר הבאתי, עליה.  יד,כג וניחמו אתכם, כי-תראו את-דרכם ואת-עלילותם; וידעתם, כי לא חינם עשיתי את כל-אשר-עשיתי בה--נאום, אדוניי יהוה.  

טו,א ויהי דבר-יהוה, אליי לאמור.  טו,ב בן-אדם, מה-יהיה עץ-הגפן מכל-עץ--הזמורה, אשר היה בעצי היער.  טו,ג היוקח ממנו עץ, לעשות למלאכה; אם-יקחו ממנו יתד, לתלות עליו כל-כלי.  טו,ד הנה לאש, ניתן לאוכלה:  את שני קצותיו אכלה האש, ותוכו נחר--היצלח, למלאכה.  טו,ה הנה בהיותו תמים, לא ייעשה למלאכה:  אף כי-אש אכלתהו וייחר, ונעשה עוד למלאכה.  

טו,ו לכן, כה אמר אדוניי יהוה, כאשר עץ-הגפן בעץ היער, אשר-נתתיו לאש לאוכלה--כן נתתי, את-יושבי ירושלים.  טו,ז ונתתי את-פניי, בהם--מהאש יצאו, והאש תאכלם; וידעתם כי-אני יהוה, בשומי את-פניי בהם.  טו,ח ונתתי את-הארץ, שממה--יען מעלו מעל, נאום אדוניי יהוה.  

טז,א ויהי דבר-יהוה, אליי לאמור.  טז,ב בן-אדם, הודע את-ירושלים את-תועבותיה.  טז,ג ואמרת כה-אמר אדוניי יהוה, לירושלים, מכורותייך ומולדותייך, מארץ הכנעני; אביך האמורי, ואימך חיתית.  טז,ד ומולדותייך, ביום הולדת אותך לא-כורת שורך, ובמים לא-רוחצת, למשעי; והומלח לא הומלחת, והוחתל לא חותלת.  טז,ה לא-חסה עלייך עין, לעשות לך אחת מאלה--לחומלה עלייך; ותושלכי אל-פני השדה, בגועל נפשך, ביום, הולדת אותך.  טז,ו ואעבור עלייך ואראך, מתבוססת בדמייך; ואומר לך בדמייך חיי, ואומר לך בדמייך חיי.  טז,ז רבבה, כצמח השדה נתתיך, ותרבי ותגדלי, ותבואי בעדי עדיים:  שדיים נכונו ושיערך צימח, ואת עירום ועריה.  טז,ח ואעבור עלייך ואראך, והנה עיתך עת דודים, ואפרוש כנפי עלייך, ואכסה ערוותך; ואישבע לך ואבוא בברית אותך, נאום אדוניי יהוה--ותהיי-לי.  טז,ט וארחצך במים, ואשטוף דמייך מעלייך; ואסוכך, בשמן.  טז,י ואלבישך רקמה, ואנעלך תחש; ואחבשך בשש, ואכסך משי.  טז,יא ואעדך, עדי; ואתנה צמידים על-ידייך, ורביד על-גרונך.  טז,יב ואתן נזם, על-אפך, ועגילים, על-אוזנייך; ועטרת תפארת, בראשך.  טז,יג ותעדי זהב וכסף, ומלבושך שש ומשי ורקמה, סולת ודבש ושמן, אכלת; ותיפי במאוד מאוד, ותצלחי למלוכה.  טז,יד וייצא לך שם בגויים, ביופייך:  כי כליל הוא, בהדרי אשר-שמתי עלייך--נאום, אדוניי יהוה.  טז,טו ותבטחי ביופייך, ותזני על-שמך; ותשפכי את-תזנותייך על-כל-עובר, לו-יהי.  טז,טז ותקחי מבגדייך, ותעשי-לך במות טלואות, ותזני, עליהם:  לא באות, ולא יהיה.  טז,יז ותקחי כלי תפארתך, מזהבי ומכספי אשר נתתי לך, ותעשי-לך, צלמי זכר; ותזני-בם.  טז,יח ותקחי את-בגדי רקמתך, ותכסים; ושמני, וקטורתי, נתת, לפניהם.  טז,יט ולחמי אשר-נתתי לך סולת ושמן ודבש, האכלתיך, ונתתיהו לפניהם לריח ניחוח, ויהי:  נאום, אדוניי יהוה.  טז,כ ותקחי את-בנייך ואת-בנותייך, אשר ילדת לי, ותזבחים להם, לאכול--המעט, מתזנותייך.  טז,כא ותשחטי, את-בניי; ותיתנים, בהעביר אותם להם.  טז,כב ואת כל-תועבותייך ותזנותייך, לא זכרת את-ימי נעורייך--בהיותך עירום ועריה, מתבוססת בדמך היית.  טז,כג ויהי, אחרי כל-רעתך:  אוי אוי לך, נאום אדוניי יהוה.  טז,כד ותבני-לך, גב; ותעשי-לך רמה, בכל-רחוב.  טז,כה אל-כל-ראש דרך, בנית רמתך, ותתעבי את-יופייך, ותפשקי את-רגלייך לכל-עובר; ותרבי, את-תזנותייך.  טז,כו ותזני אל-בני-מצריים שכנייך, גדלי בשר; ותרבי את-תזנותך, להכעיסני.  טז,כז והנה נטיתי ידי עלייך, ואגרע חוקך; ואתנך בנפש שונאותייך, בנות פלשתים--הנכלמות, מדרכך זימה.  טז,כח ותזני אל-בני אשור, מבלתי שובעתך; ותזנים, וגם לא שבעת.  טז,כט ותרבי את-תזנותך אל-ארץ כנען, כשדימה; וגם-בזאת, לא שבעת.  טז,ל מה אמולה ליבתך, נאום אדוניי יהוה--בעשותך, את-כל-אלה, מעשה אישה-זונה, שלטת.  טז,לא בבנותייך גבך בראש כל-דרך, ורמתך עשית בכל-רחוב; ולא-היית כזונה, לקלס אתנן.  טז,לב האישה, המנאפת--תחת אישה, תיקח את-זרים.  טז,לג לכל-זונות, ייתנו-נדה; ואת נתת את-נדנייך, לכל-מאהבייך, ותשחודי אותם לבוא אלייך מסביב, בתזנותייך.  טז,לד ויהי-בך הפך מן-הנשים בתזנותייך, ואחרייך לא זונה; ובתיתך אתנן, ואתנן לא ניתן-לך--ותהי להפך.  טז,לה לכן זונה, שמעי דבר-יהוה.  

טז,לו כה-אמר אדוניי יהוה, יען הישפך נחושתך ותיגלה ערוותך, בתזנותייך, על-מאהבייך; ועל, כל-גילולי תועבותייך, וכדמי בנייך, אשר נתת להם.  טז,לז לכן הנני מקבץ את-כל-מאהבייך, אשר ערבת עליהם, ואת כל-אשר אהבת, על כל-אשר שנאת; וקיבצתי אותם עלייך מסביב, וגיליתי ערוותך אליהם, וראו, את-כל-ערוותך.  טז,לח ושפטתיך משפטי נואפות, ושופכות דם; ונתתיך, דם חמה וקנאה.  טז,לט ונתתי אותך בידם, והרסו גבך וניתצו רמותייך, והפשיטו אותך בגדייך, ולקחו כלי תפארתך; והניחוך, עירום ועריה.  טז,מ והעלו עלייך קהל, ורגמו אותך באבן; וביתקוך, בחרבותם.  טז,מא ושרפו בתייך, באש, ועשו-בך שפטים, לעיני נשים רבות; והשבתיך, מזונה, וגם-אתנן, לא תיתני-עוד.  טז,מב והניחותי חמתי בך, וסרה קנאתי ממך; ושקטתי, ולא אכעס עוד.  טז,מג יען, אשר לא-זכרת את-ימי נעורייך, ותרגזי-לי, בכל-אלה; וגם-אני הא דרכך בראש נתתי, נאום אדוניי יהוה, ולא עשית את-הזימה, על כל-תועבותייך.  טז,מד הנה, כל-המושל, עלייך ימשול, לאמור:  כאימה, בתה.  טז,מה בת-אימך את, גועלת אישה ובניה; ואחות אחותך את, אשר געלו אנשיהן ובניהן--אימכן חיתית, ואביכן אמורי.  טז,מו ואחותך הגדולה שומרון היא ובנותיה, היושבת על-שמאלך; ואחותך הקטנה ממך, היושבת מימינך--סדום, ובנותיה.  טז,מז ולא בדרכיהן הלכת, וכתועבותיהן עשית:  כמעט קט, ותשחיתי מהן בכל-דרכייך.  טז,מח חי-אני, נאום אדוניי יהוה, אם-עשתה סדום אחותך, היא ובנותיה--כאשר עשית, את ובנותייך.  טז,מט הנה-זה היה, עוון סדום אחותך:  גאון שבעת-לחם ושלוות השקט, היה לה ולבנותיה, ויד-עני ואביון, לא החזיקה.  טז,נ ותגבהינה, ותעשינה תועבה לפניי; ואסיר אתהן, כאשר ראיתי.  

טז,נא ושומרון, כחצי חטאותייך לא חטאה; ותרבי את-תועבותייך, מהנה, ותצדקי את-אחותייך, בכל-תועבותייך אשר עשית.  טז,נב גם-את שאי כלימתך, אשר פיללת לאחותך, בחטאותייך אשר-התעבת מהן, תצדקנה ממך; וגם-את בושי ושאי כלימתך, בצדקתך אחיותך.  טז,נג ושבתי, את-שביתהן--את-שבות סדום ובנותיה, ואת-שבות שומרון ובנותיה; ושבות שביתייך, בתוכהנה.  טז,נד למען, תישאי כלימתך, ונכלמת, מכול אשר עשית--בנחמך, אותן.  טז,נה ואחותייך, סדום ובנותיה תשובנה לקדמתן, ושומרון ובנותיה, תשובנה לקדמתן; ואת, ובנותייך, תשובינה, לקדמתכן.  טז,נו ולא הייתה סדום אחותך, לשמועה בפיך, ביום, גאונייך.  טז,נז בטרם, תיגלה רעתך, כמו עת חרפת בנות-ארם, וכל-סביבותיה בנות פלשתים; השאטות אותך, מסביב.  טז,נח את-זימתך ואת-תועבותייך, את נשאתים--נאום, יהוה.  

טז,נט כי כה אמר אדוניי יהוה, ועשיתי אותך כאשר עשית--אשר-בזית אלה, להפר ברית.  טז,ס וזכרתי אני את-בריתי אותך, בימי נעורייך; והקימותי לך, ברית עולם.  טז,סא וזכרת את-דרכייך, ונכלמת, בקחתך את-אחותייך הגדולות ממך, אל-הקטנות ממך; ונתתי אתהן לך לבנות, ולא מבריתך.  טז,סב והקימותי אני את-בריתי, איתך; וידעת, כי-אני יהוה.  טז,סג למען תזכרי, ובושת, ולא יהיה-לך עוד פתחון פה, מפני כלימתך--בכפרי-לך לכל-אשר עשית, נאום אדוניי יהוה.  

יז,א ויהי דבר-יהוה, אליי לאמור.  יז,ב בן-אדם, חוד חידה ומשול משל, אל-בית, ישראל.  יז,ג ואמרת כה-אמר אדוניי יהוה, הנשר הגדול גדול הכנפיים ארך האבר, מלא הנוצה, אשר-לו הרקמה--בא אל-הלבנון, וייקח את-צמרת הארז.  יז,ד את ראש יניקותיו, קטף; ויביאהו אל-ארץ כנען, בעיר רוכלים שמו.  יז,ה וייקח מזרע הארץ, וייתנהו בשדה-זרע; קח על-מים רבים, צפצפה שמו.  יז,ו ויצמח ויהי לגפן סורחת שפלת קומה, לפנות דלייותיו אליו, ושורשיו, תחתיו יהיו; ותהי לגפן--ותעש בדים, ותשלח פארות.  יז,ז ויהי נשר-אחד גדול, גדול כנפיים ורב-נוצה; והנה הגפן הזאת כפנה שורשיה עליו, ודלייותיו שילחה-לו, להשקות אותה, מערוגות מטעה.  יז,ח אל-שדה טוב אל-מים רבים, היא שתולה--לעשות ענף ולשאת פרי, להיות לגפן אדרת.  יז,ט אמור, כה אמר אדוניי יהוה--תצלח; הלוא את-שורשיה ינתק ואת-פרייה יקוסס ויבש, כל-טרפי צמחה תיבש, ולא-בזרוע גדולה ובעם-רב, למשאות אותה משורשיה.  יז,י והנה שתולה, התצלח; הלוא כגעת בה רוח הקדים, תיבש יבוש, על-ערוגות צמחה, תיבש.  

יז,יא ויהי דבר-יהוה, אליי לאמור.  יז,יב אמור-נא לבית המרי, הלוא ידעתם מה-אלה; אמור, הנה-בא מלך-בבל ירושלים וייקח את-מלכה ואת-שריה, ויבא אותם אליו, בבלה.  יז,יג וייקח מזרע המלוכה, ויכרות איתו ברית; ויבא אותו באלה, ואת-אילי הארץ לקח.  יז,יד להיות ממלכה שפלה, לבלתי התנשא, לשמור את-בריתו, לעומדה.  יז,טו וימרוד-בו, לשלוח מלאכיו מצריים, לתת-לו סוסים, ועם-רב; היצלח היימלט העושה אלה, והפר ברית ונמלט.  יז,טז חי-אני, נאום אדוניי יהוה, אם-לא במקום המלך הממליך אותו, אשר בזה את-אלתו ואשר הפר את-בריתו--איתו בתוך-בבל, ימות.  יז,יז ולא בחיל גדול ובקהל רב, יעשה אותו פרעה במלחמה, בשפוך סוללה, ובבנות דייק--להכרית, נפשות רבות.  יז,יח ובזה אלה, להפר ברית; והנה נתן ידו וכל-אלה עשה, לא יימלט.  

יז,יט לכן כה-אמר אדוניי יהוה, חי-אני, אם-לא אלתי אשר בזה, ובריתי אשר הפיר--ונתתיו, בראשו.  יז,כ ופרשתי עליו רשתי, ונתפש במצודתי; והביאותיהו בבלה, ונשפטתי איתו שם, מעלו, אשר מעל-בי.  יז,כא ואת כל-מברחיו בכל-אגפיו בחרב ייפולו, והנשארים לכל-רוח ייפרשו; וידעתם, כי אני יהוה דיברתי.  

יז,כב כה אמר, אדוניי יהוה, ולקחתי אני מצמרת הארז הרמה, ונתתי; מראש יונקותיו, רך אקטוף, ושתלתי אני, על הר-גבוה ותלול.  יז,כג בהר מרום ישראל, אשתולנו, ונשא ענף ועשה פרי, והיה לארז אדיר; ושכנו תחתיו, כול ציפור כל-כנף--בצל דלייותיו, תשכונה.  יז,כד וידעו כל-עצי השדה, כי אני יהוה השפלתי עץ גבוה הגבהתי עץ שפל, הובשתי עץ לח, והפרחתי עץ יבש:  אני יהוה, דיברתי ועשיתי.  

יח,א ויהי דבר-יהוה, אליי לאמור.  יח,ב מה-לכם, אתם מושלים את-המשל הזה, על-אדמת ישראל, לאמור:  אבות יאכלו בוסר, ושיני הבנים תקהינה.  יח,ג חי-אני, נאום אדוניי יהוה:  אם-יהיה לכם עוד, משול המשל הזה--בישראל.  יח,ד הן כל-הנפשות לי הנה, כנפש האב וכנפש הבן לי-הנה:  הנפש החוטאת, היא תמות.  יח,ה ואיש, כי-יהיה צדיק; ועשה משפט, וצדקה.  יח,ו אל-ההרים, לא אכל, ועיניו לא נשא, אל-גילולי בית ישראל; ואת-אשת ריעהו לא טימא, ואל-אישה נידה לא יקרב.  יח,ז ואיש, לא יונה--חבולתו חוב ישיב, גזילה לא יגזול; לחמו לרעב ייתן, ועירום יכסה-בגד.  יח,ח בנשך לא-ייתן, ותרבית לא ייקח--מעוול, ישיב ידו; משפט אמת יעשה, בין איש לאיש.  יח,ט בחוקותיי יהלך ומשפטיי שמר, לעשות אמת:  צדיק הוא חיה יחיה, נאום אדוניי יהוה.  יח,י והוליד בן-פריץ, שופך דם; ועשה אח, מאחד מאלה.  יח,יא והוא, את-כל-אלה לא עשה--כי גם אל-ההרים אכל, ואת-אשת ריעהו טימא.  יח,יב עני ואביון, הונה--גזילות גזל, חבול לא ישיב; ואל-הגילולים נשא עיניו, תועבה עשה.  יח,יג בנשך נתן ותרבית לקח, וחי:  לא יחיה, את כל-התועבות האלה עשה--מות יומת, דמיו בו יהיה.  יח,יד והנה, הוליד בן, וירא, את-כל-חטאות אביו אשר עשה; ויראה, ולא יעשה כהן.  יח,טו על-ההרים, לא אכל, ועיניו לא נשא, אל-גילולי בית ישראל; את-אשת ריעהו, לא טימא.  יח,טז ואיש, לא הונה--חבול לא חבל, וגזילה לא גזל; לחמו לרעב נתן, ועירום כיסה-בגד.  יח,יז מעני השיב ידו, נשך ותרבית לא לקח--משפטיי עשה, בחוקותיי הלך:  הוא, לא ימות בעוון אביו--חיה יחיה.  יח,יח אביו כי-עשק עושק, גזל גזל אח, ואשר לא-טוב עשה, בתוך עמיו; והנה-מת, בעוונו.  יח,יט ואמרתם, מדוע לא-נשא הבן בעוון האב; והבן משפט וצדקה עשה, את כל-חוקותיי שמר ויעשה אותם--חיה יחיה.  יח,כ הנפש החוטאת, היא תמות:  בן לא-יישא בעוון האב, ואב לא יישא בעוון הבן--צדקת הצדיק עליו תהיה, ורשעת הרשע עליו תהיה.  

יח,כא והרשע, כי ישוב מכל-חטאותיו אשר עשה, ושמר את-כל-חוקותיי, ועשה משפט וצדקה--חיה יחיה, לא ימות.  יח,כב כל-פשעיו אשר עשה, לא ייזכרו לו:  בצדקתו אשר-עשה, יחיה.  יח,כג החפוץ אחפוץ מות רשע, נאום אדוניי יהוה:  הלוא בשובו מדרכיו, וחיה.  

יח,כד ובשוב צדיק מצדקתו, ועשה עוול, ככול התועבות אשר-עשה הרשע יעשה, וחי--כל-צדקותיו אשר-עשה לא תיזכרנה, במעלו אשר-מעל ובחטאתו אשר-חטא בם ימות.  יח,כה ואמרתם, לא ייתכן דרך אדוניי:  שמעו-נא, בית ישראל, הדרכי לא ייתכן, הלוא דרכיכם לא ייתכנו.  יח,כו בשוב-צדיק מצדקתו ועשה עוול, ומת עליהם:  בעוולו אשר-עשה, ימות.  

יח,כז ובשוב רשע, מרשעתו אשר עשה, ויעש משפט, וצדקה--הוא, את-נפשו יחייה.  יח,כח ויראה וישב, מכל-פשעיו אשר עשה--חיה יחיה, לא ימות.  יח,כט ואמרו בית ישראל, לא ייתכן דרך אדוניי:  הדרכיי לא ייתכנו, בית ישראל--הלוא דרכיכם, לא ייתכן.  יח,ל לכן איש כדרכיו אשפוט אתכם, בית ישראל--נאום, אדוניי יהוה:  שובו והשיבו מכל-פשעיכם, ולא-יהיה לכם למכשול עוון.  יח,לא השליכו מעליכם, את-כל-פשעיכם אשר פשעתם בם, ועשו לכם לב חדש, ורוח חדשה; ולמה תמותו, בית ישראל.  יח,לב כי לא אחפוץ במות המת, נאום אדוניי יהוה:  והשיבו, וחיו.  

יט,א ואתה שא קינה, אל-נשיאי ישראל.  יט,ב ואמרת, מה אימך לבייא, בין אריות, רבצה; בתוך כפירים, ריבתה גוריה.  יט,ג ותעל אחד מגוריה, כפיר היה; וילמד לטרוף-טרף, אדם אכל.  יט,ד וישמעו אליו גויים, בשחתם נתפש; ויביאוהו בחחים, אל-ארץ מצריים.  יט,ה ותרא כי נוחלה, אבדה תקוותה; ותיקח אחד מגוריה, כפיר שמתהו.  יט,ו ויתהלך בתוך-אריות, כפיר היה; וילמד לטרוף-טרף, אדם אכל.  יט,ז ויידע, אלמנותיו, ועריהם, החריב; ותישם ארץ ומלואה, מקול שאגתו.  יט,ח וייתנו עליו גויים סביב, ממדינות; ויפרשו עליו רשתם, בשחתם נתפש.  יט,ט וייתנוהו בסוגר בחחים, ויביאוהו אל-מלך בבל; יביאוהו, במצודות, למען לא-יישמע קולו עוד, אל-הרי ישראל.  

יט,י אימך כגפן בדמך, על-מים שתולה; פורייה, וענפה, הייתה, ממים רבים.  יט,יא ויהיו-לה מטות עוז, אל-שבטי מושלים, ותגבה קומתו, על-בין עבותים; ויירא בגובהו, ברוב דלייותיו.  יט,יב ותותש בחמה לארץ הושלכה, ורוח הקדים הוביש פרייה; התפרקו ויבשו מטה עוזה, אש אכלתהו.  יט,יג ועתה, שתולה במדבר, בארץ, צייה וצמא.  יט,יד ותצא אש ממטה בדיה, פרייה אכלה, ולא-היה בה מטה-עוז, שבט למשול:  קינה היא, ותהי לקינה.  

כ,א ויהי בשנה השביעית, בחמישי בעשור לחודש, באו אנשים מזקני ישראל, לדרוש את-יהוה; ויישבו, לפניי.  

כ,ב ויהי דבר-יהוה, אליי לאמור.  כ,ג בן-אדם, דבר את-זקני ישראל ואמרת אליהם כה אמר אדוניי יהוה, הלדרוש אותי, אתם באים:  חי-אני אם-אידרש לכם, נאום אדוניי יהוה.  כ,ד התשפוט אותם, התשפוט בן-אדם:  את-תועבות אבותם, הודיעם.  כ,ה ואמרת אליהם, כה-אמר אדוניי יהוה, ביום בוחרי בישראל, ואשא ידי לזרע בית יעקוב ואיוודע להם בארץ מצריים; ואשא ידי להם לאמור, אני יהוה אלוהיכם.  כ,ו ביום ההוא, נשאתי ידי להם, להוציאם, מארץ מצריים:  אל-ארץ אשר-תרתי להם, זבת חלב ודבש--צבי היא, לכל-הארצות.  כ,ז ואומר אליהם, איש שיקוצי עיניו השליכו, ובגילולי מצריים, אל-תיטמאו:  אני, יהוה אלוהיכם.  כ,ח וימרו-בי, ולא אבו לשמוע אליי--איש את-שיקוצי עיניהם לא השליכו, ואת-גילולי מצריים לא עזבו; ואומר לשפוך חמתי עליהם, לכלות אפי בהם, בתוך, ארץ מצריים.  כ,ט ואעש למען שמי, לבלתי החל לעיני הגויים אשר-המה בתוכם--אשר נודעתי אליהם לעיניהם, להוציאם מארץ מצריים.  כ,י ואוציאם, מארץ מצריים; ואביאם, אל-המדבר.  כ,יא ואתן להם את-חוקותיי, ואת-משפטיי הודעתי אותם:  אשר יעשה אותם האדם, וחי בהם.  כ,יב וגם את-שבתותיי, נתתי להם, להיות לאות, ביני וביניהם--לדעת, כי אני יהוה מקדשם.  כ,יג וימרו-בי בית-ישראל במדבר, בחוקותיי לא-הלכו ואת-משפטיי מאסו אשר יעשה אותם האדם וחי בהם, ואת-שבתותיי, חיללו מאוד; ואומר לשפוך חמתי עליהם, במדבר--לכלותם.  כ,יד ואעשה, למען שמי, לבלתי החל לעיני הגויים, אשר הוצאתים לעיניהם.  כ,טו וגם-אני, נשאתי ידי להם--במדבר:  לבלתי הביא אותם אל-הארץ אשר-נתתי, זבת חלב ודבש--צבי היא, לכל-הארצות.  כ,טז יען במשפטיי מאסו, ואת-חוקותיי לא-הלכו בהם, ואת-שבתותיי, חיללו:  כי אחרי גילוליהם, ליבם הולך.  כ,יז ותחס עיני עליהם, משחתם; ולא-עשיתי אותם כלה, במדבר.  כ,יח ואומר אל-בניהם, במדבר, בחוקי אבותיכם אל-תלכו, ואת-משפטיהם אל-תשמורו; ובגילוליהם, אל-תיטמאו.  כ,יט אני יהוה אלוהיכם, בחוקותיי לכו; ואת-משפטיי שמרו, ועשו אותם.  כ,כ ואת-שבתותיי, קדשו; והיו לאות, ביני וביניכם--לדעת, כי אני יהוה אלוהיכם.  כ,כא וימרו-בי הבנים, בחוקותיי לא-הלכו ואת-משפטיי לא-שמרו לעשות אותם אשר יעשה אותם האדם וחי בהם--את-שבתותיי, חיללו; ואומר לשפוך חמתי עליהם, לכלות אפי בם--במדבר.  כ,כב והשיבותי, את-ידי, ואעש, למען שמי--לבלתי החל לעיני הגויים, אשר-הוצאתי אותם לעיניהם.  כ,כג גם-אני, נשאתי את-ידי להם--במדבר:  להפיץ אותם בגויים, ולזרות אותם בארצות.  כ,כד יען משפטיי לא-עשו, וחוקותיי מאסו, ואת-שבתותיי, חיללו; ואחרי גילולי אבותם, היו עיניהם.  כ,כה וגם-אני נתתי להם, חוקים לא טובים; ומשפטים--לא יחיו, בהם.  כ,כו ואטמא אותם במתנותם, בהעביר כל-פטר רחם:  למען אשימם--למען אשר יידעו, אשר אני יהוה.  

כ,כז לכן דבר אל-בית ישראל, בן-אדם, ואמרת אליהם, כה אמר אדוניי יהוה:  עוד, זאת גידפו אותי אבותיכם, במעלם בי, מעל.  כ,כח ואביאם, אל-הארץ, אשר נשאתי את-ידי, לתת אותה להם; ויראו כל-גבעה רמה וכל-עץ עבות, ויזבחו-שם את-זבחיהם וייתנו-שם כעס קרבנם, וישימו שם ריח ניחוחיהם, ויסיכו שם את-נסכיהם.  כ,כט ואומר אליהם--מה הבמה, אשר-אתם הבאים שם; וייקרא שמה במה, עד היום הזה.  

כ,ל לכן אמור אל-בית ישראל, כה אמר אדוניי יהוה, הבדרך אבותיכם, אתם נטמאים; ואחרי שיקוציהם, אתם זונים.  כ,לא ובשאת מתנותיכם בהעביר בניכם באש אתם נטמאים לכל-גילוליכם, עד-היום,    ואני אידרש לכם, בית ישראל:  חי-אני, נאום אדוניי יהוה, אם-אידרש, לכם.  כ,לב והעולה, על-רוחכם--היה, לא תהיה:  אשר אתם אומרים, נהיה כגויים כמשפחות הארצות--לשרת, עץ ואבן.  כ,לג חי-אני, נאום אדוניי יהוה:  אם-לא ביד חזקה ובזרוע נטויה, ובחמה שפוכה--אמלוך עליכם.  כ,לד והוצאתי אתכם, מן-העמים, וקיבצתי אתכם, מן-הארצות אשר נפוצותם בם--ביד חזקה ובזרוע נטויה, ובחמה שפוכה.  כ,לה והבאתי אתכם, אל-מדבר העמים; ונשפטתי איתכם שם, פנים אל-פנים.  כ,לו כאשר נשפטתי את-אבותיכם, במדבר ארץ מצריים--כן אישפט איתכם, נאום אדוניי יהוה.  כ,לז והעברתי אתכם, תחת השבט; והבאתי אתכם, במסורת הברית.  כ,לח וברותי מכם, המורדים והפושעים בי--מארץ מגוריהם אוציא אותם, ואל-אדמת ישראל לא יבוא; וידעתם, כי-אני יהוה.  כ,לט ואתם בית-ישראל כה-אמר אדוניי יהוה, איש גילוליו לכו עבודו, ואחר, אם-אינכם שומעים אליי; ואת-שם קודשי לא תחללו-עוד, במתנותיכם ובגילוליכם.  כ,מ כי בהר-קודשי בהר מרום ישראל, נאום אדוניי יהוה--שם יעבדוני כל-בית ישראל כולו, בארץ:  שם ארצם--ושם אדרוש את-תרומותיכם ואת-ראשית משאותיכם, בכל-קודשיכם.  כ,מא בריח ניחוח, ארצה אתכם, בהוציאי אתכם מן-העמים, וקיבצתי אתכם מן-הארצות אשר נפוצותם בם; ונקדשתי בכם, לעיני הגויים.  כ,מב וידעתם כי-אני יהוה, בהביאי אתכם אל-אדמת ישראל--אל-הארץ, אשר נשאתי את-ידי, לתת אותה, לאבותיכם.  כ,מג וזכרתם-שם, את-דרכיכם ואת כל-עלילותיכם, אשר נטמאתם, בם; ונקוטותם, בפניכם, בכל-רעותיכם, אשר עשיתם.  כ,מד וידעתם כי-אני יהוה, בעשותי איתכם למען שמי:  לא כדרכיכם הרעים וכעלילותיכם הנשחתות, בית ישראל--נאום, אדוניי יהוה.  

כא,א ויהי דבר-יהוה, אליי לאמור.  כא,ב בן-אדם, שים פניך דרך תימנה, והטף, אל-דרום; והינבא אל-יער השדה, נגב.  כא,ג ואמרת ליער הנגב, שמע דבר-יהוה:  כה-אמר אדוניי יהוה הנני מצית-בך אש ואכלה בך כל-עץ-לח וכל-עץ יבש לא-תכבה, להבת שלהבת, ונצרבו-בה כל-פנים, מנגב צפונה.  כא,ד וראו, כל-בשר, כי אני יהוה, ביערתיה:  לא, תכבה.  כא,ה ואומר, אהה אדוניי יהוה; המה אומרים לי, הלוא ממשל משלים הוא.  

כא,ו ויהי דבר-יהוה, אליי לאמור.  כא,ז בן-אדם, שים פניך אל-ירושלים, והטף, אל-מקדשים; והינבא, אל-אדמת ישראל.  כא,ח ואמרת לאדמת ישראל, כה אמר יהוה, הנני אלייך, והוצאתי חרבי מתערה; והכרתי ממך, צדיק ורשע.  כא,ט יען אשר-הכרתי ממך, צדיק ורשע; לכן תצא חרבי מתערה, אל-כל-בשר--מנגב צפון.  כא,י וידעו, כל-בשר, כי אני יהוה, הוצאתי חרבי מתערה:  לא תשוב, עוד.  

כא,יא ואתה בן-אדם, היאנח; בשברון מותניים ובמרירות, תיאנח לעיניהם.  כא,יב והיה כי-יאמרו אליך, על-מה אתה נאנח; ואמרת אל-שמועה כי-באה ונמס כל-לב ורפו כל-ידיים וכיהתה כל-רוח, וכל-ברכיים תלכנה מים--הנה באה ונהייתה, נאום אדוניי יהוה.  

כא,יג ויהי דבר-יהוה, אליי לאמור.  כא,יד בן-אדם--הינבא ואמרת, כה אמר אדוניי:  אמור, חרב חרב הוחדה וגם-מרוטה.  כא,טו למען טבוח טבח הוחדה, למען-היה-לה ברק מורטה; או נשיש, שבט בני מואסת כל-עץ.  כא,טז וייתן אותה למורטה, לתפוש בכף; היא-הוחדה חרב והיא מורטה, לתת אותה ביד-הורג.  כא,יז זעק והיליל, בן-אדם--כי-היא הייתה בעמי, היא בכל-נשיאי ישראל; מגורי אל-חרב היו את-עמי, לכן ספוק אל-ירך.  כא,יח כי בוחן--ומה, אם-גם-שבט מואסת לא יהיה:  נאום, אדוניי יהוה.  

כא,יט ואתה בן-אדם--הינבא, והך כף אל-כף; ותיכפל חרב שלישיתה, חרב חללים--היא חרב חלל הגדול, החודרת להם.  כא,כ למען למוג לב, והרבה המכשולים--על כל-שעריהם, נתתי אבחת-חרב; אח עשויה לברק, מעוטה לטבח.  כא,כא התאחדי הימיני, השימי השמילי; אנה, פנייך מועדות.  כא,כב וגם-אני, אכה כפי אל-כפי, והניחותי, חמתי:  אני יהוה, דיברתי.  

כא,כג ויהי דבר-יהוה, אליי לאמור.  כא,כד ואתה בן-אדם שים-לך שניים דרכים, לבוא חרב מלך-בבל--מארץ אחד, ייצאו שניהם; ויד ברא, בראש דרך-עיר ברא.  כא,כה דרך תשים--לבוא חרב, את רבת בני-עמון; ואת-יהודה בירושלים, בצורה.  כא,כו כי-עמד מלך-בבל אל-אם הדרך, בראש שני הדרכים--לקסום-קסם:  קילקל בחיצים שאל בתרפים, ראה בכבד.  כא,כז בימינו היה הקסם ירושלים, לשום כרים לפתוח פה ברצח, להרים קול, בתרועה--לשום כרים על-שערים, לשפוך סוללה לבנות דייק.  כא,כח והיה להם כקסום-שוא בעיניהם, שבועי שבועות להם; והוא-מזכיר עוון, להיתפש.  

כא,כט לכן, כה-אמר אדוניי יהוה, יען הזכרכם עוונכם, בהיגלות פשעיכם להיראות חטאותיכם בכול עלילותיכם--יען, היזכרכם, בכף, תיתפשו.  

כא,ל ואתה חלל רשע, נשיא ישראל, אשר-בא יומו, בעת עוון קץ.  

כא,לא כה אמר, אדוניי יהוה, הסיר המצנפת, והרים העטרה; זאת לא-זאת--השפלה הגבה, והגבוה השפיל.  כא,לב עווה עווה, עווה אשימנה; גם-זאת לא היה, עד-בוא אשר-לו המשפט ונתתיו.  

כא,לג ואתה בן-אדם, הינבא ואמרת כה אמר אדוניי יהוה, אל-בני עמון, ואל-חרפתם; ואמרת, חרב חרב פתוחה לטבח מרוטה, להכיל, למען ברק.  כא,לד בחזות לך שוא, בקסום-לך כזב--לתת אותך, אל-צווארי חללי רשעים, אשר-בא יומם, בעת עוון קץ.  כא,לה השב, אל-תערה, במקום אשר-נבראת בארץ מכורותייך, אשפוט אותך.  כא,לו ושפכתי עלייך זעמי, באש עברתי אפיח עלייך; ונתתיך, ביד אנשים בוערים, חרשי, משחית.  כא,לז לאש תהיה לאוכלה, דמך יהיה בתוך הארץ; לא תיזכרי, כי אני יהוה דיברתי.  

כב,א ויהי דבר-יהוה, אליי לאמור.  כב,ב ואתה בן-אדם, התשפוט התשפוט את-עיר הדמים; והודעתה, את כל-תועבותיה.  כב,ג ואמרת, כה אמר אדוניי יהוה, עיר שופכת דם בתוכה, לבוא עיתה; ועשתה גילולים עליה, לטומאה.  כב,ד בדמך אשר-שפכת אשמת, ובגילולייך אשר-עשית טמאת, ותקריבי ימייך, ותבוא עד-שנותייך; על-כן, נתתיך חרפה לגויים, וקלסה, לכל-הארצות.  כב,ה הקרובות והרחוקות ממך, יתקלסו-בך--טמאת השם, רבת המהומה.  כב,ו הנה נשיאי ישראל, איש לזרועו היו בך, למען, שפוך-דם.  כב,ז אב ואם הקלו בך, לגר עשו בעושק בתוכך; יתום ואלמנה, הונו בך.  כב,ח קודשיי, בזית; ואת-שבתותיי, חיללת.  כב,ט אנשי רכיל היו בך, למען שפוך-דם; ואל-ההרים אכלו בך, זימה עשו בתוכך.  כב,י ערוות-אב, גילה-בך; טמאת הנידה, עינו-בך.  כב,יא ואיש את-אשת ריעהו, עשה תועבה, ואיש את-כלתו, טימא בזימה; ואיש את-אחותו בת-אביו, עינה-בך.  כב,יב שוחד לקחו-בך, למען שפוך-דם; נשך ותרבית לקחת, ותבצעי ריעייך בעושק, ואותי שכחת, נאום אדוניי יהוה.  כב,יג והנה הכיתי כפי, אל-בצעך אשר עשית; ועל-דמך, אשר היו בתוכך.  כב,יד היעמוד ליבך, אם-תחזקנה ידייך, לימים, אשר אני עושה אותך; אני יהוה, דיברתי ועשיתי.  כב,טו והפיצותי אותך בגויים, וזיריתיך בארצות; והתימותי טומאתך, ממך.  כב,טז וניחלת בך, לעיני גויים; וידעת, כי-אני יהוה.  

כב,יז ויהי דבר-יהוה, אליי לאמור.  כב,יח בן-אדם, היו-לי בית-ישראל לסיג:  כולם נחושת ובדיל וברזל ועופרת, בתוך כור--סיגים כסף, היו.  

כב,יט לכן, כה אמר אדוניי יהוה, יען היות כולכם, לסיגים; לכן הנני קובץ אתכם, אל-תוך ירושלים.  כב,כ קבוצת כסף ונחושת וברזל ועופרת ובדיל, אל-תוך כור, לפחת-עליו אש, להנתיך; כן אקבוץ באפי ובחמתי, והנחתי והתכתי אתכם.  כב,כא וכינסתי אתכם, ונפחתי עליכם באש עברתי; וניתכתם, בתוכה.  כב,כב כהיתוך כסף בתוך כור, כן תותכו בתוכה; וידעתם כי-אני יהוה, שפכתי חמתי עליכם.  

כב,כג ויהי דבר-יהוה, אליי לאמור.  כב,כד בן-אדם--אמור-לה, את ארץ לא מטוהרה היא:  לא גושמה, ביום זעם.  כב,כה קשר נביאיה בתוכה, כארי שואג טורף טרף; נפש אכלו, חוסן ויקר ייקחו--אלמנותיה, הרבו בתוכה.  כב,כו כוהניה חמסו תורתי, ויחללו קודשיי--בין-קודש לחול לא הבדילו, ובין-הטמא לטהור לא הודיעו; ומשבתותיי העלימו עיניהם, ואיחל בתוכם.  כב,כז שריה בקרבה, כזאבים טורפי טרף--לשפוך-דם לאבד נפשות, למען בצוע בצע.  כב,כח ונביאיה, טחו להם תפל--חוזים שוא, וקוסמים להם כזב; אומרים, כה אמר אדוניי יהוה, ויהוה, לא דיבר.  כב,כט עם הארץ עשקו עושק, וגזלו גזל; ועני ואביון הונו, ואת-הגר עשקו בלא משפט.  כב,ל ואבקש מהם איש גודר-גדר ועומד בפרץ לפניי, בעד הארץ--לבלתי שחתה; ולא, מצאתי.  כב,לא ואשפוך עליהם זעמי, באש עברתי כיליתים; דרכם בראשם נתתי, נאום אדוניי יהוה.  

כג,א ויהי דבר-יהוה, אליי לאמור.  כג,ב בן-אדם--שתיים נשים, בנות אם-אחת היו.  כג,ג ותזנינה במצריים, בנעוריהן זנו; שמה, מועכו שדיהן, ושם עישו, דדי בתוליהן.  כג,ד ושמותן, אוהלה הגדולה ואוהליבה אחותה, ותהיינה לי, ותלדנה בנים ובנות; ושמותן--שומרון אוהלה, וירושלים אוהליבה.  כג,ה ותיזן אוהלה, תחתיי; ותעגב על-מאהביה, אל-אשור קרובים.  כג,ו לבושי תכלת פחות וסגנים, בחורי חמד כולם; פרשים, רוכבי סוסים.  כג,ז ותיתן תזנותיה עליהם, מבחר בני-אשור כולם; ובכול אשר-עגבה בכל-גילוליהם, נטמאה.  כג,ח ואת-תזנותיה ממצריים, לא עזבה--כי אותה שכבו בנעוריה, והמה עישו דדי בתוליה; וישפכו תזנותם, עליה.  כג,ט לכן נתתיה, ביד-מאהביה--ביד בני אשור, אשר עגבה עליהם.  כג,י המה, גילו ערוותה--בניה ובנותיה לקחו, ואותה בחרב הרגו; ותהי-שם, לנשים, ושפוטים, עשו בה.  

כג,יא ותרא אחותה אוהליבה, ותשחת עגבתה ממנה; ואת-תזנותיה--מזנוני, אחותה.  כג,יב אל-בני אשור עגבה פחות וסגנים קרובים, לבושי מכלול, פרשים, רוכבי סוסים--בחורי חמד, כולם.  כג,יג וארא, כי נטמאה:  דרך אחד, לשתיהן.  כג,יד ותוסף, אל-תזנותיה; ותרא, אנשי מחוקה על-הקיר, צלמי כשדים, חקוקים בששר.  כג,טו חגורי איזור במותניהם, סרוחי טבולים בראשיהם--מראה שלישים, כולם:  דמות בני-בבל כשדים, ארץ מולדתם.  כג,טז ותעגבה עליהם, למראה עיניה; ותשלח מלאכים אליהם, כשדימה.  כג,יז ויבואו אליה בני-בבל למשכב דודים, ויטמאו אותה בתזנותם; ותטמא-בם--ותיקע נפשה, מהם.  כג,יח ותגל, תזנותיה, ותגל, את-ערוותה; ותיקע נפשי מעליה, כאשר נקעה נפשי מעל אחותה.  כג,יט ותרבה, את-תזנותיה, לזכור את-ימי נעוריה, אשר זנתה בארץ מצריים.  כג,כ ותעגבה, על פילגשיהם, אשר בשר-חמורים בשרם, וזרמת סוסים זרמתם.  כג,כא ותפקדי, את זימת נעורייך; בעשות ממצריים דדייך, למען שדי נעורייך.  

כג,כב לכן אוהליבה, כה-אמר אדוניי יהוה, הנני מעיר את-מאהבייך עלייך, את אשר-נקעה נפשך מהם; והבאתים עלייך, מסביב.  כג,כג בני בבל וכל-כשדים, פקוד ושוע וקוע, כל-בני אשור, אותם; בחורי חמד פחות וסגנים, כולם--שלישים וקרואים, רוכבי סוסים כולם.  כג,כד ובאו עלייך הוצן רכב וגלגל, ובקהל עמים--צינה ומגן וקובע, ישימו עלייך סביב; ונתתי לפניהם משפט, ושפטוך במשפטיהם.  כג,כה ונתתי קנאתי בך, ועשו אותך בחמה--אפך ואוזנייך יסירו, ואחריתך בחרב תיפול; המה, בנייך ובנותייך ייקחו, ואחריתך, תיאכל באש.  כג,כו והפשיטוך, את-בגדייך; ולקחו, כלי תפארתך.  כג,כז והשבתי זימתך ממך, ואת-זנותך מארץ מצריים; ולא-תישאי עינייך אליהם, ומצריים לא תזכרי-עוד.  

כג,כח כי כה אמר, אדוניי יהוה, הנני נותנך, ביד אשר שנאת--ביד אשר-נקעה נפשך, מהם.  כג,כט ועשו אותך בשנאה, ולקחו כל-יגיעך, ועזבוך, עירום ועריה; ונגלה ערוות זנונייך, וזימתך ותזנותייך.  כג,ל עשה אלה, לך, בזנותך אחרי גויים, על אשר-נטמאת בגילוליהם.  כג,לא בדרך אחותך, הלכת; ונתתי כוסה, בידך.  

כג,לב כה אמר, אדוניי יהוה, כוס אחותך תשתי, העמוקה והרחבה; תהיה לצחוק וללעג, מרבה להכיל.  כג,לג שיכרון ויגון, תימלאי; כוס שמה ושממה, כוס אחותך שומרון.  כג,לד ושתית אותה ומצית, ואת-חרשיה תגרמי--ושדייך תנתקי:  כי אני דיברתי, נאום אדוניי יהוה.  

כג,לה לכן, כה אמר אדוניי יהוה, יען שכחת אותי, ותשליכי אותי אחרי גווך; וגם-את שאי זימתך, ואת-תזנותייך.  

כג,לו ויאמר יהוה, אליי, בן-אדם, התשפוט את-אוהלה ואת-אוהליבה; והגד להן, את תועבותיהן.  כג,לז כי ניאפו, ודם בידיהן, ואת-גילוליהן, ניאפו; וגם את-בניהן אשר ילדו-לי, העבירו להם לאוכלה.  כג,לח עוד זאת, עשו לי:  טימאו את-מקדשי ביום ההוא, ואת-שבתותיי חיללו.  כג,לט ובשחטם את-בניהם לגילוליהם, ויבואו אל-מקדשי ביום ההוא לחללו; והנה-כה עשו, בתוך ביתי.  כג,מ ואף, כי תשלחנה לאנשים, באים, ממרחק--אשר מלאך שלוח אליהם, והנה-באו, לאשר רחצת כחלת עינייך, ועדית עדי.  כג,מא וישבת על-מיטה כבודה, ושולחן ערוך לפניה; וקטורתי ושמני, שמת עליה.  כג,מב וקול המון, שליו בה, ואל-אנשים מרוב אדם, מובאים סובאים ממדבר; וייתנו צמידים אל-ידיהן, ועטרת תפארת על-ראשיהן.  כג,מג ואומר, לבלה ניאופים; עתה יזנו תזנותיה, והיא.  כג,מד ויבוא אליה, כבוא אל-אישה זונה; כן באו, אל-אוהלה ואל-אוהליבה--אישות, הזימה.  כג,מה ואנשים צדיקים, המה ישפטו אותהם--משפט נואפות, ומשפט שופכות דם:  כי נואפות הנה, ודם בידיהן.  

כג,מו כי כה אמר, אדוניי יהוה:  העלה עליהם קהל, ונתון אתהן לזעווה ולבז.  כג,מז ורגמו עליהן אבן קהל, וברא אותהן בחרבותם; בניהם ובנותיהם יהרוגו, ובתיהן באש ישרופו.  כג,מח והשבתי זימה, מן-הארץ; וניווסרו כל-הנשים, ולא תעשינה כזימתכנה.  כג,מט ונתנו זימתכנה עליכן, וחטאי גילוליכן תישאינה; וידעתם, כי אני אדוניי יהוה.  

כד,א ויהי דבר-יהוה אליי בשנה התשיעית, בחודש העשירי, בעשור לחודש, לאמור.  כד,ב בן-אדם, כתוב-לך את-שם היום--את-עצם, היום הזה:  סמך מלך-בבל אל-ירושלים, בעצם היום הזה.  כד,ג ומשול אל-בית-המרי, משל, ואמרת אליהם, כה אמר אדוניי יהוה:  שפות הסיר שפות, וגם-יצוק בו מים.  כד,ד אסוף נתחיה אליה, כל-נתח טוב ירך וכתף; מבחר עצמים, מלא.  כד,ה מבחר הצאן לקוח, וגם דור העצמים תחתיה; רתח רתחיה, גם-בשלו עצמיה בתוכה.  

כד,ו לכן כה-אמר אדוניי יהוה, אוי עיר הדמים--סיר אשר חלאתה בה, וחלאתה לא יצאה ממנה; לנתחיה לנתחיה הוציאה, לא-נפל עליה גורל.  כד,ז כי דמה בתוכה היה, על-צחיח סלע שמתהו; לא שפכתהו על-הארץ, לכסות עליו עפר.  כד,ח להעלות חמה לנקום נקם, נתתי את-דמה על-צחיח סלע--לבלתי, היכסות.  

כד,ט לכן, כה אמר אדוניי יהוה, אוי, עיר הדמים; גם-אני, אגדיל המדורה.  כד,י הרבה העצים הדלק האש, התם הבשר; והרקח, המרקחה, והעצמות, ייחרו.  כד,יא והעמידהא על-גחליה, ריקה:  למען תיחם וחרה נחושתה, וניתכה בתוכה טומאתה--תיתום, חלאתה.  כד,יב תאונים, הלאת, ולא-תצא ממנה רבת חלאתה, באש חלאתה.  כד,יג בטומאתך, זימה:  יען טיהרתיך, ולא טהרת--מטומאתך לא תטהרי-עוד, עד-הניחי את-חמתי בך.  כד,יד אני יהוה דיברתי באה ועשיתי, לא-אפרע ולא-אחוס ולא אינחם:  כדרכייך וכעלילותייך שפטוך, נאום אדוניי יהוה.  

כד,טו ויהי דבר-יהוה, אליי לאמור.  כד,טז בן-אדם, הנני לוקח ממך את-מחמד עיניך במגפה; ולא תספוד ולא תבכה, ולא תבוא דמעתך.  כד,יז היאנק דום, מתים אבל לא-תעשה--פארך חבוש עליך, ונעליך תשים ברגליך; ולא תעטה על-שפם, ולחם אנשים לא תאכל.  כד,יח ואדבר אל-העם בבוקר, ותמת אשתי בערב; ואעש בבוקר, כאשר צוויתי.  כד,יט ויאמרו אליי, העם:  הלוא-תגיד לנו מה-אלה לנו, כי אתה עושה.  כד,כ ואומר, אליהם:  דבר-יהוה--היה אליי, לאמור.  כד,כא אמור לבית ישראל, כה-אמר אדוניי יהוה, הנני מחלל את-מקדשי גאון עוזכם, מחמד עיניכם ומחמל נפשכם; ובניכם ובנותיכם אשר עזבתם, בחרב ייפולו.  כד,כב ועשיתם, כאשר עשיתי:  על-שפם לא תעטו, ולחם אנשים לא תאכלו.  כד,כג ופארכם על-ראשיכם, ונעליכם ברגליכם--לא תספדו, ולא תבכו; ונמקותם, בעוונותיכם, ונהמתם, איש אל-אחיו.  כד,כד והיה יחזקאל לכם למופת, ככול אשר-עשה תעשו:  בבואה--וידעתם, כי אני אדוניי יהוה.  

כד,כה ואתה בן-אדם--הלוא ביום קחתי מהם את-מעוזם, משוש תפארתם:  את-מחמד עיניהם ואת-משא נפשם, בניהם ובנותיהם.  כד,כו ביום ההוא, יבוא הפליט אליך, להשמעות, אוזניים.  כד,כז ביום ההוא, ייפתח פיך את-הפליט, ותדבר, ולא תיאלם עוד; והיית להם למופת, וידעו כי-אני יהוה.  

כה,א ויהי דבר-יהוה, אליי לאמור.  כה,ב בן-אדם, שים פניך אל-בני עמון; והינבא, עליהם.  כה,ג ואמרת לבני עמון, שמעו דבר-אדוניי יהוה:  כה-אמר אדוניי יהוה יען אומרך האח אל-מקדשי כי-ניחל, ואל-אדמת ישראל כי נשמה, ואל-בית יהודה, כי הלכו בגולה.  כה,ד לכן הנני נותנך לבני-קדם למורשה, ויישבו טירותיהם בך, ונתנו בך, משכניהם; המה יאכלו פרייך, והמה ישתו חלבך.  כה,ה ונתתי את-רבה לנווה גמלים, ואת-בני עמון למרבץ-צאן; וידעתם, כי-אני יהוה.  

כה,ו כי כה אמר, אדוניי יהוה, יען מחאך יד, ורקעך ברגל; ותשמח בכל-שאטך בנפש, אל-אדמת ישראל.  כה,ז לכן הנני נטיתי את-ידי עליך, ונתתיך לבז לגויים, והכרתיך מן-העמים, והאבדתיך מן-הארצות; אשמידך, וידעת כי-אני יהוה.  

כה,ח כה אמר, אדוניי יהוה:  יען, אמור מואב ושעיר, הנה ככל-הגויים, בית יהודה.  כה,ט לכן הנני פותח את-כתף מואב, מהערים--מעריו, מקצהו:  צבי, ארץ בית הישימות--בעל מעון, וקריתיימה.  כה,י לבני-קדם על-בני עמון, ונתתיה למורשה, למען לא-תיזכר בני-עמון, בגויים.  כה,יא ובמואב, אעשה שפטים; וידעו, כי-אני יהוה.  

כה,יב כה אמר אדוניי יהוה, יען עשות אדום בנקום נקם לבית יהודה--ויאשמו אשום, וניקמו בהם.  כה,יג לכן, כה אמר אדוניי יהוה, ונטיתי ידי על-אדום, והכרתי ממנה אדם ובהמה; ונתתיה חורבה מתימן, ודדנה בחרב ייפולו.  כה,יד ונתתי את-נקמתי באדום, ביד עמי ישראל, ועשו באדום, כאפי וכחמתי; וידעו, את-נקמתי--נאום, אדוניי יהוה.  כה,טו כה אמר אדוניי יהוה, יען עשות פלשתים בנקמה; ויינקמו נקם בשאט בנפש, למשחית איבת עולם.  כה,טז לכן, כה אמר אדוניי יהוה, הנני נוטה ידי על-פלשתים, והכרתי את-כרתים; והאבדתי, את-שארית חוף הים.  כה,יז ועשיתי בם נקמות גדולות, בתוכחות חמה; וידעו כי-אני יהוה, בתיתי את-נקמתי בם.  

כו,א ויהי בעשתי-עשרה שנה, באחד לחודש, היה דבר-יהוה, אליי לאמור.  כו,ב בן-אדם, יען אשר-אמרה צור על-ירושלים האח--נשברה דלתות העמים, נסבה אליי:  אימלאה, החורבה.  כו,ג לכן, כה אמר אדוניי יהוה, הנני עלייך, צור; והעליתי עלייך גויים רבים, כהעלות הים לגליו.  כו,ד ושיחתו חומות צור, והרסו מגדליה, וסיחיתי עפרה, ממנה; ונתתי אותה, לצחיח סלע.  כו,ה משטח חרמים תהיה, בתוך הים--כי אני דיברתי, נאום אדוניי יהוה; והייתה לבז, לגויים.  כו,ו ובנותיה אשר בשדה, בחרב תיהרגנה; וידעו, כי-אני יהוה.  

כו,ז כי כה אמר, אדוניי יהוה, הנני מביא אל-צור נבוכדראצר מלך-בבל מצפון, מלך מלכים--בסוס וברכב ובפרשים, וקהל ועם-רב.  כו,ח בנותייך בשדה, בחרב יהרוג; ונתן עלייך דייק, ושפך עלייך סוללה, והקים עלייך, צינה.  כו,ט ומחי קובולו, ייתן בחומותייך; ומגדלותייך--ייתוץ, בחרבותיו.  כו,י משפעת סוסיו, יכסך אבקם; מקול פרש וגלגל ורכב, תרעשנה חומותייך, בבואו בשערייך, כמבואי עיר מבוקעה.  כו,יא בפרסות סוסיו, ירמוס את-כל-חוצותייך; עמך בחרב יהרוג, ומצבות עוזך לארץ תרד.  כו,יב ושללו חילך, ובזזו רכולתך, והרסו חומותייך, ובתי חמדתך ייתוצו; ואבנייך ועצייך ועפרך, בתוך מים ישימו.  כו,יג והשבתי, המון שירייך; וקול כינורייך, לא יישמע עוד.  כו,יד ונתתיך לצחיח סלע, משטח חרמים תהיה--לא תיבנה, עוד:  כי אני יהוה דיברתי, נאום אדוניי יהוה.  

כו,טו כה אמר אדוניי יהוה, לצור:  הלוא מקול מפלתך, באנוק חלל ביהרג הרג בתוכך, ירעשו, האיים.  כו,טז וירדו מעל כיסאותם, כול נשיאי הים, והסירו את-מעיליהם, ואת-בגדי רקמתם יפשוטו; חרדות ילבשו, על-הארץ יישבו, וחרדו לרגעים, ושממו עלייך.  כו,יז ונשאו עלייך קינה, ואמרו לך, איך אבדת, נושבת מימים:  העיר ההוללה, אשר הייתה חזקה בים היא ויושביה, אשר-נתנו חיתיתם, לכל-יושביה.  כו,יח עתה יחרדו האיין, יום מפלתך; ונבהלו האיים אשר-בים, מצאתך.  

כו,יט כי כה אמר, אדוניי יהוה, בתיתי אותך עיר נחרבת, כערים אשר לא-נושבו; בהעלות עלייך את-תהום, וכיסוך המים הרבים.  כו,כ והורדתיך את-יורדי בור אל-עם עולם, והושבתיך בארץ תחתייות כחורבות מעולם את-יורדי בור--למען, לא תשבי; ונתתי צבי, בארץ חיים.  כו,כא בלהות אתנך, ואינך; ותבוקשי, ולא-תימצאי עוד לעולם--נאום, אדוניי יהוה.  

כז,א ויהי דבר-יהוה, אליי לאמור.  כז,ב ואתה בן-אדם, שא על-צור קינה.  כז,ג ואמרת לצור, היושבת על-מבואות ים, רוכלת העמים, אל-איים רבים;    כה אמר, אדוניי יהוה, צור, את אמרת אני כלילת יופי.  כז,ד בלב ימים, גבולייך; בונייך, כללו יופייך.  כז,ה ברושים משניר בנו לך, את כל-לוחותיים; ארז מלבנון לקחו, לעשות תורן עלייך.  כז,ו אלונים, מבשן, עשו, משוטייך; קרשך עשו-שן בת-אשורים, מאיי כיתיים.  כז,ז שש-ברקמה ממצריים היה מפרשך, להיות לך לנס; תכלת וארגמן מאיי אלישה, היה מכסך.  כז,ח יושבי צידון וארווד, היו שטים לך; חכמייך צור היו בך, המה חובלייך.  כז,ט זקני גבל וחכמיה היו בך, מחזיקי בדקך; כל-אונייות הים ומלחיהם היו בך, לערוב מערבך.  כז,י פרס ולוד ופוט היו בחילך, אנשי מלחמתך; מגן וכובע תילו-בך, המה נתנו הדרך.  כז,יא בני ארווד וחילך, על-חומותייך סביב, וגמדים, במגדלותייך היו; שלטיהם תילו על-חומותייך, סביב--המה, כללו יפייך.  כז,יב תרשיש סוחרתך, מרוב כל-הון; בכסף ברזל בדיל ועופרת, נתנו עזבונייך.  כז,יג יוון תובל ומשך, המה רוכלייך; בנפש אדם וכלי נחושת, נתנו מערבך.  כז,יד מבית, תוגרמה, סוסים ופרשים ופרדים, נתנו עזבונייך.  כז,טו בני דדן רוכלייך, איים רבים סחורת ידך; קרנות שן והובנים, השיבו אשכרך.  כז,טז ארם סוחרתך, מרוב מעשייך; בנופך ארגמן ורקמה ובוץ, וראמות וכדכוד, נתנו, בעזבונייך.  כז,יז יהודה וארץ ישראל, המה רוכלייך; בחיטי מינית ופנג ודבש ושמן, וצורי, נתנו, מערבך.  כז,יח דמשק סוחרתך ברוב מעשייך, מרוב כל-הון; ביין חלבון, וצמר צחר.  כז,יט ודן ויוון מאוזל, בעזבונייך נתנו; ברזל עשות קידה וקנה, במערבך היה.  כז,כ דדן, רוכלתך, בבגדי-חופש, לרכבה.  כז,כא ערב וכל-נשיאי קדר, המה סוחרי ידך; בכרים ואילים ועתודים, בם סוחרייך.  כז,כב רוכלי שבא ורעמה, המה רוכלייך; בראש כל-בושם ובכל-אבן יקרה, וזהב, נתנו, עזבונייך.  כז,כג חרן וכנה ועדן, רוכלי שבא; אשור, כלמד רוכלתך.  כז,כד המה רוכלייך, במכלולים, בגלומי תכלת ורקמה, ובגנזי ברומים; בחבלים חבושים וארוזים, במרכולתך.  כז,כה אונייות תרשיש, שרותייך מערבך; ותימלאי ותכבדי מאוד, בלב ימים.  כז,כו במים רבים הביאוך, השטים אותך; רוח, הקדים, שברך, בלב ימים.  כז,כז הונך, ועזבונייך, מערבך, מלחייך וחובלייך; מחזיקי בדקך ועורבי מערבך וכל-אנשי מלחמתך אשר-בך, ובכל-קהלך אשר בתוכך, ייפלו בלב ימים, ביום מפלתך.  כז,כח לקול, זעקת חובלייך, ירעשו, מגרושות.  כז,כט וירדו מאונייותיהם, כול תופשי משוט--מלחים, כול חובלי הים:  אל-הארץ, יעמודו.  כז,ל והשמיעו עלייך בקולם, ויזעקו מרה; ויעלו עפר על-ראשיהם, באפר יתפלשו.  כז,לא והקריחו אלייך קורחה, וחגרו שקים; ובכו אלייך במר-נפש, מספד מר.  כז,לב ונשאו אלייך בניהם קינה, וקוננו עלייך:  מי כצור, כדומה בתוך הים.  כז,לג בצאת עזבונייך מימים, השבעת עמים רבים; ברוב הונייך ומערבייך, העשרת מלכי-ארץ.  כז,לד עת נשברת מימים, במעמקי-מים; מערבך וכל-קהלך, בתוכך נפלו.  כז,לה כול יושבי האיים, שממו עלייך; ומלכיהם שערו שער, רעמו פנים.  כז,לו סוחרים, בעמים, שרקו, עלייך; בלהות היית, ואינך עד-עולם.  

כח,א ויהי דבר-יהוה, אליי לאמור.  כח,ב בן-אדם אמור לנגיד צור כה-אמר אדוניי יהוה, יען גבה ליבך ותאמר אל אני--מושב אלוהים ישבתי, בלב ימים; ואתה אדם ולא-אל, ותיתן ליבך כלב אלוהים.  כח,ג הנה חכם אתה, מדניאל:  כל-סתום, לא עממוך.  כח,ד בחכמתך, ובתבונתך, עשית לך, חיל; ותעש זהב וכסף, באוצרותיך.  כח,ה ברוב חכמתך ברכולתך, הרבית חילך; ויגבה לבבך, בחילך.  

כח,ו לכן, כה אמר אדוניי יהוה:  יען תיתך את-לבבך, כלב אלוהים.  כח,ז לכן, הנני מביא עלייך זרים--עריצי, גויים; והריקו חרבותם על-יפי חכמתך, וחיללו יפעתך.  כח,ח לשחת, יורידוך; ומתה ממותי חלל, בלב ימים.  כח,ט האמור תאמר אלוהים אני, לפני הורגך:  ואתה אדם ולא-אל, ביד מחלליך.  כח,י מותי ערלים תמות, ביד-זרים:  כי אני דיברתי, נאום אדוניי יהוה.  

כח,יא ויהי דבר-יהוה, אליי לאמור.  כח,יב בן-אדם, שא קינה על-מלך צור; ואמרת לו, כה אמר אדוניי יהוה, אתה חותם תוכנית, מלא חכמה וכליל יופי.  כח,יג בעדן גן-אלוהים היית, כל-אבן יקרה מסוכתך אודם פטדה ויהלום תרשיש שוהם וישפה, ספיר נופך, וברקת וזהב; מלאכת תופיך ונקביך בך, ביום היבראך כוננו.  כח,יד את-כרוב--ממשח, הסוכך; ונתתיך, בהר קודש אלוהים היית--בתוך אבני-אש, התהלכת.  כח,טו תמים אתה בדרכיך, מיום היבראך, עד-נמצא עוולתה, בך.  כח,טז ברוב רכולתך, מלו תוכך חמס--ותחטא; ואחללך מהר אלוהים ואבדך כרוב הסוכך, מתוך אבני-אש.  כח,יז גבה ליבך ביופייך, שיחת חכמתך על-יפעתך; על-ארץ השלכתיך, לפני מלכים נתתיך--לראווה בך.  כח,יח מרוב עווניך, בעוול רכולתך, חיללת, מקדשיך; ואוציא-אש מתוכך, היא אכלתך, ואתנך לאפר על-הארץ, לעיני כל-רואיך.  כח,יט כל-יודעיך, בעמים, שממו, עליך; בלהות היית, ואינך עד-עולם.  

כח,כ ויהי דבר-יהוה, אליי לאמור.  כח,כא בן-אדם, שים פניך אל-צידון, והינבא, עליה.  כח,כב ואמרת, כה אמר אדוניי יהוה, הנני עלייך צידון, ונכבדתי בתוכך; וידעו כי-אני יהוה, בעשותי בה שפטים--ונקדשתי בה.  כח,כג ושילחתי-בה דבר ודם, בחוצותיה, ונפלל חלל בתוכה, בחרב עליה מסביב; וידעו, כי-אני יהוה.  כח,כד ולא-יהיה עוד לבית ישראל, סילון ממאיר וקוץ מכאיב, מכול סביבותם, השאטים אותם; וידעו, כי אני אדוניי יהוה.  

כח,כה כה-אמר, אדוניי יהוה, בקבצי את-בית ישראל מן-העמים אשר נפוצו בם, ונקדשתי בם לעיני הגויים; וישבו, על-אדמתם, אשר נתתי, לעבדי ליעקוב.  כח,כו וישבו עליה, לבטח, ובנו בתים ונטעו כרמים, וישבו לבטח:  בעשותי שפטים, בכול השאטים אותם מסביבותם--וידעו, כי אני יהוה אלוהיהם.  

כט,א בשנה, העשירית, בעשירי, בשנים עשר לחודש--היה דבר-יהוה, אליי לאמור.  כט,ב בן-אדם--שים פניך, על-פרעה מלך מצריים; והינבא עליו, ועל-מצריים כולה.  כט,ג דבר ואמרת כה-אמר אדוניי יהוה, הנני עליך פרעה מלך-מצריים, התנים הגדול, הרובץ בתוך יאוריו:  אשר אמר לי יאורי, ואני עשיתיני.  כט,ד ונתתי חחים בלחייך, והדבקתי דגת-יאוריך בקשקשותיך; והעליתיך, מתוך יאוריך, ואת כל-דגת יאוריך, בקשקשותיך תדבק.  כט,ה ונטשתיך המדברה, אותך ואת כל-דגת יאוריך, על-פני השדה תיפול, לא תיאסף ולא תיקבץ--לחית הארץ ולעוף השמיים, נתתיך לאוכלה.  כט,ו וידעו כל-יושבי מצריים, כי אני יהוה, יען היותם משענת קנה, לבית ישראל.  כט,ז בתופשם בך בכף תירוץ, ובקעת להם כל-כתף; ובהישענם עליך תישבר, והעמדת להם כל-מותניים.  

כט,ח לכן, כה אמר אדוניי יהוה, הנני מביא עלייך, חרב; והכרתי ממך, אדם ובהמה.  כט,ט והייתה ארץ-מצריים לשממה וחורבה, וידעו כי-אני יהוה:  יען אמר יאור לי, ואני עשיתי.  כט,י לכן הנני אליך, ואל-יאוריך; ונתתי את-ארץ מצריים, לחורבות חורב שממה, ממגדול סוונה, ועד-גבול כוש.  כט,יא לא תעבור-בה רגל אדם, ורגל בהמה לא תעבור-בה; ולא תשב, ארבעים שנה.  כט,יב ונתתי את-ארץ מצריים שממה בתוך ארצות נשמות, ועריה בתוך ערים מוחרבות תהיינה שממה, ארבעים, שנה; והפיצותי את-מצריים בגויים, וזיריתים בארצות.  

כט,יג כי כה אמר, אדוניי יהוה:  מקץ ארבעים שנה, אקבץ את-מצריים, מן-העמים, אשר-נפוצו שמה.  כט,יד ושבתי, את-שבות מצריים, והשיבותי אותם ארץ פתרוס, על-ארץ מכורתם; והיו שם, ממלכה שפלה.  כט,טו מן-הממלכות תהיה שפלה, ולא-תתנשא עוד על-הגויים; והמעטתים--לבלתי, רדות בגויים.  כט,טז ולא יהיה-עוד לבית ישראל למבטח מזכיר עוון, בפנותם אחריהם; וידעו, כי אני אדוניי יהוה.  

כט,יז ויהי, בעשרים ושבע שנה, בראשון, באחד לחודש; היה דבר-יהוה, אליי לאמור.  כט,יח בן-אדם, נבוכדראצר מלך-בבל העביד את-חילו עבודה גדולה אל-צור--כל-ראש מוקרח, וכל-כתף מרוטה; ושכר לא-היה לו ולחילו, מצור, על-העבודה, אשר-עבד עליה.  

כט,יט לכן, כה אמר אדוניי יהוה, הנני נותן לנבוכדראצר מלך-בבל, את-ארץ מצריים; ונשא המונה ושלל שללה, ובזז ביזה, והייתה שכר, לחילו.  כט,כ פעולתו אשר-עבד בה, נתתי לו את-ארץ מצריים, אשר עשו לי, נאום אדוניי יהוה.  כט,כא ביום ההוא, אצמיח קרן לבית ישראל, ולך אתן פתחון-פה, בתוכם; וידעו, כי-אני יהוה.  

ל,א ויהי דבר-יהוה, אליי לאמור.  ל,ב בן-אדם--הינבא ואמרת, כה אמר אדוניי יהוה:  הילילו, הה ליום.  ל,ג כי-קרוב יום, וקרוב יום ליהוה:  יום ענן, עת גויים יהיה.  ל,ד ובאה חרב, במצריים, והייתה חלחלה בכוש, בנפול חלל במצריים; ולקחו המונה, ונהרסו יסודותיה.  ל,ה כוש ופוט ולוד וכל-הערב וכוב, ובני ארץ הברית--איתם, בחרב ייפולו.  

ל,ו כה, אמר יהוה, ונפלו סומכי מצריים, וירד גאון עוזה; ממגדול סוונה, בחרב ייפלו-בה--נאום, אדוניי יהוה.  ל,ז ונשמו, בתוך ארצות נשמות; ועריו, בתוך-ערים נחרבות תהיינה.  ל,ח וידעו, כי-אני יהוה, בתיתי-אש במצריים, ונשברו כל-עוזריה.  ל,ט ביום ההוא, ייצאו מלאכים מלפניי בצים, להחריד, את-כוש בטח; והייתה חלחלה בהם ביום מצריים, כי הנה באה.  

ל,י כה אמר, אדוניי יהוה:  והשבתי את-המון מצריים, ביד נבוכדראצר מלך-בבל.  ל,יא הוא ועמו איתו, עריצי גויים--מובאים, לשחת הארץ; והריקו חרבותם על-מצריים, ומלאו את-הארץ חלל.  ל,יב ונתתי יאורים חרבה, ומכרתי את-הארץ ביד-רעים; והשימותי ארץ ומלואה, ביד-זרים--אני יהוה, דיברתי.  

ל,יג כה-אמר אדוניי יהוה, והאבדתי גילולים והשבתי אלילים מנוף, ונשיא מארץ-מצריים, לא יהיה-עוד; ונתתי יראה, בארץ מצריים.  ל,יד והשימותי, את-פתרוס, ונתתי אש, בצוען; ועשיתי שפטים, בנוא.  ל,טו ושפכתי חמתי, על-סין מעוז מצריים; והכרתי, את-המון נוא.  ל,טז ונתתי אש, במצריים--חול תחול סין, ונוא תהיה להיבקע; ונוף, צרי יומם.  ל,יז בחורי אוון ופי-בסת, בחרב ייפולו; והנה, בשבי תלכנה.  ל,יח ובתחפנחס, חשך היום, בשברי-שם את-מוטות מצריים, ונשבת-בה גאון עוזה; היא ענן יכסנה, ובנותיה בשבי תלכנה.  ל,יט ועשיתי שפטים, במצריים; וידעו, כי-אני יהוה.  

ל,כ ויהי, באחת עשרה שנה, בראשון, בשבעה לחודש; היה דבר-יהוה, אליי לאמור.  ל,כא בן-אדם, את-זרוע פרעה מלך-מצריים שברתי; והנה לא-חובשה לתת רפואות לשום חיתול, לחובשה לחוזקה--לתפוש בחרב.  

ל,כב לכן כה-אמר אדוניי יהוה, הנני אל-פרעה מלך-מצריים, ושברתי את-זרועותיו, את-החזקה ואת-הנשברת; והפלתי את-החרב, מידו.  ל,כג והפיצותי את-מצריים, בגויים; וזיריתים, בארצות.  ל,כד וחיזקתי, את-זרועות מלך בבל, ונתתי את-חרבי, בידו; ושברתי את-זרועות פרעה, ונאק נאקות חלל לפניו.  ל,כה והחזקתי, את-זרועות מלך בבל, וזרועות פרעה, תיפולנה; וידעו כי-אני יהוה, בתיתי חרבי ביד מלך-בבל, ונטה אותה, אל-ארץ מצריים.  ל,כו והפיצותי את-מצריים בגויים, וזיריתי אותם בארצות; וידעו, כי-אני יהוה.  

לא,א ויהי, באחת עשרה שנה, בשלישי, באחד לחודש; היה דבר-יהוה, אליי לאמור.  לא,ב בן-אדם, אמור אל-פרעה מלך-מצריים ואל-המונו:  אל-מי, דמית בגודלך.  לא,ג הנה אשור ארז בלבנון, יפה ענף וחורש מצל--וגבה קומה; ובין עבותים, הייתה צמרתו.  לא,ד מים גידלוהו, תהום רוממתהו; את-נהרותיה, הולך סביבות מטעה, ואת-תעלותיה שילחה, אל כל-עצי השדה.  לא,ה על-כן גבהה קומתו, מכול עצי השדה; ותרבינה סרעפותיו ותארכנה פארותיו, ממים רבים--בשלחו.  לא,ו בסעפותיו קיננו, כל-עוף השמיים, ותחת פארותיו ילדו, כול חית השדה; ובצילו, יישבו, כול, גויים רבים.  לא,ז וייף בגודלו, באורך דלייותיו:  כי-היה שורשו, אל-מים רבים.  לא,ח ארזים לא-עממוהו, בגן-אלוהים--ברושים לא דמו אל-סעפותיו, וערמונים לא-היו כפארותיו:  כל-עץ, בגן-אלוהים--לא-דמה אליו, ביופייו.  לא,ט יפה עשיתיו, ברוב דלייותיו; ויקנאוהו, כל-עצי-עדן, אשר, בגן האלוהים.  

לא,י לכן, כה אמר אדוניי יהוה, יען, אשר גבהת בקומה; וייתן צמרתו אל-בין עבותים, ורם לבבו בגובהו.  לא,יא ואתנהו--ביד, איל גויים; עשה יעשה לו, כרשעו גירשתיהו.  לא,יב ויכרתוהו זרים עריצי גויים, וייטשוהו; אל-ההרים ובכל-גיאיות נפלו דלייותיו, ותישברנה פארותיו בכול אפיקי הארץ, ויירדו מצילו כל-עמי הארץ, וייטשוהו.  לא,יג על-מפלתו ישכנו, כל-עוף השמיים; ואל-פארותיו היו, כול חית השדה.  לא,יד למען אשר לא-יגבהו בקומתם כל-עצי-מים, ולא-ייתנו את-צמרתם אל-בין עבותים, ולא-יעמדו איליהם בגובהם, כל-שותי מים:  כי-כולם ניתנו למוות אל-ארץ תחתית, בתוך בני אדם--אל-יורדי בור.  

לא,טו כה-אמר אדוניי יהוה, ביום רדתו שאולה האבלתי כיסיתי עליו את-תהום, ואמנע נהרותיה, וייכלאו מים רבים; ואקדיר עליו לבנון, וכל-עצי השדה עליו עולפה.  לא,טז מקול מפלתו הרעשתי גויים, בהורידי אותו שאולה את-יורדי בור; ויינחמו בארץ תחתית, כל-עצי-עדן--מבחר וטוב-לבנון, כל-שותי מים.  לא,יז גם-הם, איתו ירדו שאולה--אל-חללי-חרב; וזרועו ישבו בצילו, בתוך גויים.  לא,יח אל-מי דמית ככה בכבוד ובגודל, בעצי-עדן; והורדת את-עצי-עדן אל-ארץ תחתית, בתוך ערלים תשכב את-חללי-חרב--הוא פרעה וכל-המונו, נאום אדוניי יהוה.  

לב,א ויהי בשתי עשרה שנה, בשני-עשר חודש באחד לחודש; היה דבר-יהוה, אליי לאמור.  לב,ב בן-אדם, שא קינה על-פרעה מלך-מצריים, ואמרת אליו, כפיר גויים נדמית; ואתה, כתנים בימים, ותגח בנהרותיך ותדלח-מים ברגליך, ותרפוס נהרותם.  

לב,ג כה אמר, אדוניי יהוה, ופרשתי עליך את-רשתי, בקהל עמים רבים; והעלוך, בחרמי.  לב,ד ונטשתיך בארץ, על-פני השדה אטילך; והשכנתי עליך כל-עוף השמיים, והשבעתי ממך חית כל-הארץ.  לב,ה ונתתי את-בשרך, על-ההרים; ומילאתי הגיאיות, רמותך.  לב,ו והשקיתי ארץ צפתך מדמך, אל-ההרים; ואפיקים, יימלאון ממך.  לב,ז וכיסיתי בכבותך שמיים, והקדרתי את-כוכביהם; שמש בענן אכסנו, וירח לא-יאיר אורו.  לב,ח כל-מאורי אור בשמיים, אקדירם עליך; ונתתי חושך על-ארצך, נאום אדוניי יהוה.  לב,ט והכעסתי--לב, עמים רבים:  בהביאי שברך בגויים, על-ארצות אשר לא-ידעתם.  לב,י והשימותי עליך עמים רבים, ומלכיהם ישערו עליך שער, בעופפי חרבי, על-פניהם; וחרדו לרגעים איש לנפשו, ביום מפלתך.  

לב,יא כי כה אמר, אדוניי יהוה:  חרב מלך-בבל, תבואך.  לב,יב בחרבות גיבורים אפיל המונך, עריצי גויים כולם; ושדדו את-גאון מצריים, ונשמד כל-המונה.  לב,יג והאבדתי, את-כל-בהמתה, מעל, מים רבים; ולא תדלחם רגל-אדם עוד, ופרסות בהמה לא תדלחם.  לב,יד אז אשקיע מימיהם, ונהרותם כשמן אוליך--נאום, אדוניי יהוה.  לב,טו בתיתי את-ארץ מצריים שממה ונשמה, ארץ ממלואה--בהכותי, את-כל-יושבי בה; וידעו, כי-אני יהוה.  לב,טז קינה היא וקוננוה, בנות הגויים תקוננה אותה:  על-מצריים ועל-כל-המונה תקוננה אותה, נאום אדוניי יהוה.  

לב,יז ויהי בשתי עשרה שנה, בחמישה עשר לחודש, היה דבר-יהוה, אליי לאמור.  לב,יח בן-אדם--נהה על-המון מצריים, והורידהו; אותה ובנות גויים אדירים, אל-ארץ תחתייות--את-יורדי בור.  לב,יט ממי, נעמת; רדה והושכבה, את-ערלים.  לב,כ בתוך חללי-חרב, ייפולו; חרב ניתנה, מושכו אותה וכל-המוניה.  לב,כא ידברו-לו אלי גיבורים, מתוך שאול--את-עוזריו; ירדו שכבו הערלים, חללי-חרב.  לב,כב שם אשור וכל-קהלה, סביבותיו קברותיו; כולם חללים, הנופלים בחרב.  לב,כג אשר ניתנו קברותיה, בירכתי-בור, ויהי קהלה, סביבות קבורתה; כולם חללים נופלים בחרב, אשר-נתנו חיתית בארץ חיים.  לב,כד שם עילם וכל-המונה, סביבות קבורתה; כולם חללים הנופלים בחרב אשר-ירדו ערלים אל-ארץ תחתייות, אשר נתנו חיתיתם בארץ חיים, וישאו כלימתם, את-יורדי בור.  לב,כה בתוך חללים נתנו משכב לה, בכל-המונה--סביבותיו, קבורתיה; כולם ערלים חללי-חרב כי-ניתן חיתיתם בארץ חיים, וישאו כלימתם את-יורדי בור, בתוך חללים, ניתן.  לב,כו שם משך תובל וכל-המונה, סביבותיו קברותיה; כולם ערלים מחוללי חרב, כי-נתנו חיתיתם בארץ חיים.  לב,כז ולא ישכבו את-גיבורים, נופלים מערלים:  אשר ירדו-שאול בכלי-מלחמתם וייתנו את-חרבותם תחת ראשיהם, ותהי עוונותם על-עצמותם--כי-חיתית גיבורים, בארץ חיים.  לב,כח ואתה, בתוך ערלים תישבר ותשכב--את-חללי-חרב.  לב,כט שמה אדום, מלכיה וכל-נשיאיה, אשר-ניתנו בגבורתם, את-חללי-חרב:  המה את-ערלים ישכבו, ואת-יורדי בור.  לב,ל שמה נסיכי צפון כולם, וכל-צידוני:  אשר-ירדו את-חללים, בחיתיתם מגבורתם בושים, וישכבו ערלים את-חללי-חרב, וישאו כלימתם את-יורדי בור.  לב,לא אותם יראה פרעה, וניחם על-כל-המונו--חללי-חרב פרעה וכל-חילו, נאום אדוניי יהוה.  לב,לב כי-נתתי את-חיתיתי, בארץ חיים; והושכב בתוך ערלים את-חללי-חרב, פרעה וכל-המונו--נאום, אדוניי יהוה.  

לג,א ויהי דבר-יהוה, אליי לאמור.  לג,ב בן-אדם, דבר אל-בני-עמך ואמרת אליהם, ארץ, כי-אביא עליה חרב; ולקחו עם-הארץ איש אחד, מקציהם, ונתנו אותו להם, לצופה.  לג,ג וראה את-החרב, באה על-הארץ; ותקע בשופר, והזהיר את-העם.  לג,ד ושמע השומע את-קול השופר, ולא נזהר, ותבוא חרב, ותיקחהו--דמו, בראשו יהיה.  לג,ה את קול השופר שמע ולא נזהר, דמו בו יהיה:  והוא נזהר, נפשו מילט.  לג,ו והצופה כי-יראה את-החרב באה, ולא-תקע בשופר והעם לא-נזהר, ותבוא חרב, ותיקח מהם נפש--הוא בעוונו נלקח, ודמו מיד-הצופה אדרוש.  

לג,ז ואתה בן-אדם, צופה נתתיך לבית ישראל; ושמעת מפי דבר, והזהרת אותם ממני.  לג,ח באומרי לרשע, רשע מות תמות, ולא דיברת, להזהיר רשע מדרכו--הוא רשע בעוונו ימות, ודמו מידך אבקש.  לג,ט ואתה כי-הזהרת רשע מדרכו, לשוב ממנה, ולא-שב, מדרכו--הוא בעוונו ימות, ואתה נפשך הצלת.  

לג,י ואתה בן-אדם, אמור אל-בית ישראל, כן אמרתם לאמור, כי-פשעינו וחטאותינו עלינו; ובם אנחנו נמקים, ואיך נחיה.  לג,יא אמור אליהם חי-אני נאום אדוניי יהוה, אם-אחפוץ במות הרשע, כי אם-בשוב רשע מדרכו, וחיה:  שובו שובו מדרכיכם הרעים, ולמה תמותו--בית ישראל.  

לג,יב ואתה בן-אדם, אמור אל-בני-עמך צדקת הצדיק לא תצילנו ביום פשעו, ורשעת הרשע לא-ייכשל בה, ביום שובו מרשעו; וצדיק, לא יוכל לחיות בה--ביום חטאותו.  לג,יג באומרי לצדיק חיה יחיה, והוא-בטח על-צדקתו ועשה עוול--כל-צדקותיו לא תיזכרנה, ובעוולו אשר-עשה בו ימות.  לג,יד ובאומרי לרשע, מות תמות; ושב, מחטאתו, ועשה משפט, וצדקה.  לג,טו חבול ישיב רשע, גזילה ישלם, בחוקות החיים הלך, לבלתי עשות עוול--חיה יחיה, לא ימות.  לג,טז כל-חטאותיו אשר חטא, לא תיזכרנה לו:  משפט וצדקה עשה, חיה יחיה.  לג,יז ואמרו בני עמך, לא ייתכן דרך אדוניי; והמה, דרכם לא-ייתכן.  לג,יח בשוב-צדיק מצדקתו, ועשה עוול--ומת, בהם.  לג,יט ובשוב רשע מרשעתו, ועשה משפט וצדקה--עליהם, הוא יחיה.  לג,כ ואמרתם, לא ייתכן דרך אדוניי; איש כדרכיו אשפוט אתכם, בית ישראל.  

לג,כא ויהי בשתי עשרה שנה, בעשירי בחמישה לחודש--לגלותנו; בא-אליי הפליט מירושלים לאמור, הוכתה העיר.  לג,כב ויד-יהוה הייתה אליי בערב, לפני בוא הפליט, ויפתח את-פי, עד-בוא אליי בבוקר; וייפתח פי, ולא נאלמתי עוד.  

לג,כג ויהי דבר-יהוה, אליי לאמור.  לג,כד בן-אדם, יושבי החורבות האלה על-אדמת ישראל אומרים לאמור, אחד היה אברהם, ויירש את-הארץ; ואנחנו רבים, לנו ניתנה הארץ למורשה.  

לג,כה לכן אמור אליהם כה-אמר אדוניי יהוה, על-הדם תאכלו ועיניכם תשאו אל-גילוליכם--ודם תשפוכו; והארץ, תירשו.  לג,כו עמדתם על-חרבכם עשיתן תועבה, ואיש את-אשת ריעהו טימאתם; והארץ, תירשו.  

לג,כז כה-תאמר אליהם כה-אמר אדוניי יהוה, חי-אני, אם-לא אשר בחורבות בחרב ייפולו, ואשר על-פני השדה לחיה נתתיו לאוכלו; ואשר במצדות ובמערות, בדבר ימותו.  לג,כח ונתתי את-הארץ שממה ומשמה, ונשבת גאון עוזה; ושממו הרי ישראל, מאין עובר.  לג,כט וידעו, כי-אני יהוה, בתיתי את-הארץ שממה ומשמה, על כל-תועבותם אשר עשו.  

לג,ל ואתה בן-אדם--בני עמך הנדברים בך אצל הקירות, ובפתחי הבתים; ודיבר-חד את-אחד, איש את-אחיו לאמור, בואו-נא ושמעו, מה הדבר היוצא מאת יהוה.  לג,לא ויבואו אליך כמבוא-עם ויישבו לפניך, עמי, ושמעו את-דבריך, ואותם לא יעשו:  כי-עגבים בפיהם המה עושים, אחרי בצעם ליבם הולך.  לג,לב והנך להם כשיר עגבים, יפה קול ומטיב נגן; ושמעו, את-דבריך, ועושים אינם, אותם.  לג,לג ובבואה:  הנה באה--וידעו, כי נביא היה בתוכם.  

לד,א ויהי דבר-יהוה, אליי לאמור.  לד,ב בן-אדם, הינבא על-רועי ישראל; הינבא ואמרת אליהם לרועים כה אמר אדוניי יהוה, הוי רועי-ישראל אשר היו רועים אותם--הלוא הצאן, ירעו הרועים.  לד,ג את-החלב תאכלו ואת-הצמר תלבשו, הבריאה תזבחו; הצאן, לא תרעו.  לד,ד את-הנחלות לא חיזקתם ואת-החולה לא-ריפאתם, ולנשברת לא חבשתם, ואת-הנידחת לא השבותם, ואת-האובדת לא ביקשתם; ובחוזקה רדיתם אותם, ובפרך.  לד,ה ותפוצינה, מבלי רועה; ותהיינה לאוכלה לכל-חית השדה, ותפוצינה.  לד,ו ישגו צאני בכל-ההרים, ועל כל-גבעה רמה; ועל כל-פני הארץ נפוצו צאני, ואין דורש ואין מבקש.  לד,ז לכן רועים, שמעו את-דבר יהוה.  לד,ח חי-אני נאום אדוניי יהוה, אם-לא יען היות-צאני לבז ותהיינה צאני לאוכלה לכל-חית השדה מאין רועה, ולא-דרשו רועיי, את-צאני; וירעו הרועים אותם, ואת-צאני לא רעו.  לד,ט לכן, הרועים--שמעו, דבר-יהוה.  לד,י כה-אמר אדוניי יהוה, הנני אל-הרועים ודרשתי את-צאני מידם והשבתים מרעות צאן, ולא-ירעו עוד הרועים, אותם; והצלתי צאני מפיהם, ולא-תהיינה להם לאוכלה.  

לד,יא כי כה אמר, אדוניי יהוה:  הנני-אני, ודרשתי את-צאני וביקרתים.  לד,יב כבקרת רועה עדרו ביום-היותו בתוך-צאנו, נפרשות--כן, אבקר את-צאני; והצלתי אתהם, מכל-המקומות אשר נפוצו שם, ביום ענן, וערפל.  לד,יג והוצאתים מן-העמים, וקיבצתים מן-הארצות, והביאותים, אל-אדמתם; ורעיתים, אל-הרי ישראל, באפיקים, ובכול מושבי הארץ.  לד,יד במרעה-טוב ארעה אותם, ובהרי מרום-ישראל יהיה נווהם; שם תרבצנה בנווה טוב, ומרעה שמן תרעינה אל-הרי ישראל.  לד,טו אני ארעה צאני ואני ארביצם, נאום אדוניי יהוה.  לד,טז את-האובדת אבקש, ואת-הנידחת אשיב, ולנשברת אחבוש, ואת-החולה אחזק; ואת-השמנה ואת-החזקה אשמיד, ארענה במשפט.  לד,יז ואתנה צאני, כה אמר אדוניי יהוה:  הנני שופט בין-שה לשה, לאילים ולעתודים.  לד,יח המעט מכם, המרעה הטוב תרעו, ויתר מרעיכם, תרמסו ברגליכם; ומשקע-מים תשתו--ואת הנותרים, ברגליכם תרפושון.  לד,יט וצאני--מרמס רגליכם תרעינה, ומרפש רגליכם תשתינה.  

לד,כ לכן, כה אמר אדוניי יהוה--אליהם:  הנני-אני--ושפטתי בין-שה בריה, ובין שה רזה.  לד,כא יען, בצד ובכתף תהדופו, ובקרניכם תנגחו, כל-הנחלות--עד אשר הפיצותם אותנה, אל-החוצה.  לד,כב והושעתי לצאני, ולא-תהיינה עוד לבז; ושפטתי, בין שה לשה.  לד,כג והקימותי עליהם רועה אחד, ורעה אתהן--את, עבדי דויד; הוא ירעה אותם, והוא-יהיה להן לרועה.  לד,כד ואני יהוה, אהיה להם לאלוהים, ועבדי דויד, נשיא בתוכם:  אני יהוה, דיברתי.  לד,כה וכרתי להם ברית שלום, והשבתי חיה-רעה מן-הארץ; וישבו במדבר לבטח, וישנו ביערים.  לד,כו ונתתי אותם וסביבות גבעתי, ברכה; והורדתי הגשם בעיתו, גשמי ברכה יהיו.  לד,כז ונתן עץ השדה את-פרייו, והארץ תיתן יבולה, והיו על-אדמתם, לבטח; וידעו כי-אני יהוה, בשברי את-מוטות עולם, והצלתים, מיד העובדים בהם.  לד,כח ולא-יהיו עוד בז לגויים, וחית הארץ לא תאכלם; וישבו לבטח, ואין מחריד.  לד,כט והקימותי להם מטע, לשם; ולא-יהיו עוד אסופי רעב, בארץ, ולא-ישאו עוד, כלימת הגויים.  לד,ל וידעו, כי אני יהוה אלוהיהם--איתם; והמה, עמי בית ישראל--נאום, אדוניי יהוה.  לד,לא ואתן צאני צאן מרעיתי, אדם אתם:  אני, אלוהיכם--נאום, אדוניי יהוה.  

לה,א ויהי דבר-יהוה, אליי לאמור.  לה,ב בן-אדם, שים פניך על-הר שעיר; והינבא, עליו.  לה,ג ואמרת לו, כה אמר אדוניי יהוה, הנני אליך, הר-שעיר; ונטיתי ידי עליך, ונתתיך שממה ומשמה.  לה,ד עריך חורבה אשים, ואתה שממה תהיה; וידעת, כי-אני יהוה.  לה,ה יען, היות לך איבת עולם, ותגר את-בני-ישראל, על-ידי-חרב--בעת אידם, בעת עוון קץ.  לה,ו לכן חי-אני, נאום אדוניי יהוה, כי-לדם אעשך, ודם ירדפך; אם-לא דם שנאת, ודם ירדפך.  לה,ז ונתתי את-הר שעיר, לשיממה ושממה; והכרתי ממנו, עובר ושב.  לה,ח ומילאתי את-הריו, חלליו; גבעותיך וגיאותיך וכל-אפיקיך, חללי-חרב ייפלו בהם.  לה,ט שיממות עולם אתנך, ועריך לא תשובנה; וידעתם, כי-אני יהוה.  לה,י יען אמורך את-שני הגויים ואת-שתי הארצות, לי תהיינה--וירשנוה; ויהוה, שם היה.  

לה,יא לכן חי-אני, נאום אדוניי יהוה, ועשיתי כאפך וכקנאתך, אשר עשית משנאתך בם; ונודעתי בם, כאשר אשפטך.  לה,יב וידעת, כי אני יהוה, שמעתי את-כל-נאצותיך אשר אמרת על-הרי ישראל, לאמור שממו:  לנו ניתנו, לאוכלה.  לה,יג ותגדילו עליי בפיכם, והעתרתם עליי דבריכם:  אני, שמעתי.  

לה,יד כה אמר, אדוניי יהוה:  כשמוח, כל-הארץ, שממה, אעשה-לך.  לה,טו כשמחתך לנחלת בית-ישראל, על אשר-שממה--כן אעשה-לך:  שממה תהיה הר-שעיר וכל-אדום כולה, וידעו כי-אני יהוה.  

לו,א ואתה בן-אדם, הינבא אל-הרי ישראל; ואמרת--הרי ישראל, שמעו דבר-יהוה.  לו,ב כה אמר אדוניי יהוה, יען אמר האויב עליכם האח; ובמות עולם, למורשה הייתה לנו.  לו,ג לכן הינבא ואמרת, כה אמר אדוניי יהוה:  יען ביען שמות ושאוף אתכם מסביב, להיותכם מורשה לשארית הגויים, ותיעלו על-שפת לשון, ודיבת-עם.  לו,ד לכן הרי ישראל, שמעו דבר-אדוניי יהוה:  כה-אמר אדוניי יהוה להרים ולגבעות לאפיקים ולגיאיות, ולחורבות השוממות ולערים הנעזבות, אשר היו לבז וללעג, לשארית הגויים אשר מסביב.  לו,ה לכן, כה-אמר אדוניי יהוה, אם-לא באש קנאתי דיברתי על-שארית הגויים, ועל-אדום כולה:  אשר נתנו-את-ארצי להם למורשה בשמחת כל-לבב, בשאט נפש--למען מגרשה, לבז.  לו,ו לכן, הינבא על-אדמת ישראל; ואמרת להרים ולגבעות לאפיקים ולגיאיות כה-אמר אדוניי יהוה, הנני בקנאתי ובחמתי דיברתי, יען כלימת גויים, נשאתם.  לו,ז לכן, כה אמר אדוניי יהוה, אני, נשאתי את-ידי:  אם-לא הגויים אשר לכם מסביב, המה כלימתם יישאו.  לו,ח ואתם הרי ישראל, ענפכם תיתנו, ופרייכם תשאו, לעמי ישראל:  כי קירבו, לבוא.  לו,ט כי, הנני אליכם; ופניתי אליכם, ונעבדתם ונזרעתם.  לו,י והרביתי עליכם אדם, כל-בית ישראל כולו; ונושבו, הערים, והחורבות, תיבנינה.  לו,יא והרביתי עליכם אדם ובהמה, ורבו ופרו; והושבתי אתכם כקדמותיכם, והיטיבותי מראשותיכם, וידעתם, כי-אני יהוה.  לו,יב והולכתי עליכם אדם את-עמי ישראל, וירשוך, והיית להם, לנחלה; ולא-תוסיף עוד, לשכלם.  

לו,יג כה אמר, אדוניי יהוה, יען אומרים לכם, אוכלת אדם את; ומשכלת גוייך, היית.  לו,יד לכן, אדם לא-תאכלי עוד, וגוייך, לא תשכלי-עוד--נאום, אדוניי יהוה.  לו,טו ולא-אשמיע אלייך עוד כלימת הגויים, וחרפת עמים לא תשאי-עוד; וגוייך לא-תכשילי עוד, נאום אדוניי יהוה.  

לו,טז ויהי דבר-יהוה, אליי לאמור.  לו,יז בן-אדם, בית ישראל יושבים על-אדמתם, ויטמאו אותה, בדרכם ובעלילותם:  כטומאת, הנידה, הייתה דרכם, לפניי.  לו,יח ואשפוך חמתי עליהם, על-הדם אשר-שפכו על-הארץ; ובגילוליהם, טימאוה.  לו,יט ואפיץ אותם בגויים, וייזרו בארצות:  כדרכם וכעלילותם, שפטתים.  לו,כ ויבוא, אל-הגויים אשר-באו שם, ויחללו, את-שם קודשי--באמור להם עם-יהוה אלה, ומארצו יצאו.  לו,כא ואחמול, על-שם קודשי, אשר חיללוהו בית ישראל, בגויים אשר-באו שמה.  

לו,כב לכן אמור לבית-ישראל, כה אמר אדוניי יהוה, לא למענכם אני עושה, בית ישראל:  כי אם-לשם-קודשי אשר חיללתם, בגויים אשר-באתם שם.  לו,כג וקידשתי את-שמי הגדול, המחולל בגויים, אשר חיללתם, בתוכם; וידעו הגויים כי-אני יהוה, נאום אדוניי יהוה, בהיקדשי בכם, לעיניהם.  לו,כד ולקחתי אתכם מן-הגויים, וקיבצתי אתכם מכל-הארצות; והבאתי אתכם, אל-אדמתכם.  לו,כה וזרקתי עליכם מים טהורים, וטהרתם:  מכול טומאותיכם ומכל-גילוליכם, אטהר אתכם.  לו,כו ונתתי לכם לב חדש, ורוח חדשה אתן בקרבכם; והסירותי את-לב האבן, מבשרכם, ונתתי לכם, לב בשר.  לו,כז ואת-רוחי, אתן בקרבכם; ועשיתי, את אשר-בחוקיי תלכו, ומשפטיי תשמרו, ועשיתם.  לו,כח וישבתם בארץ, אשר נתתי לאבותיכם; והייתם לי, לעם, ואנוכי, אהיה לכם לאלוהים.  לו,כט והושעתי אתכם, מכול טומאותיכם; וקראתי אל-הדגן והרביתי אותו, ולא-אתן עליכם רעב.  לו,ל והרביתי את-פרי העץ, ותנובת השדה:  למען, אשר לא תקחו עוד חרפת רעב--בגויים.  לו,לא וזכרתם את-דרכיכם הרעים, ומעלליכם אשר לא-טובים; ונקוטותם, בפניכם, על עוונותיכם, ועל תועבותיכם.  לו,לב לא למענכם אני-עושה, נאום אדוניי יהוה--ייוודע, לכם:  בושו והיכלמו מדרכיכם, בית ישראל.  

לו,לג כה אמר, אדוניי יהוה, ביום טהרי אתכם, מכול עוונותיכם--והושבתי, את-הערים, ונבנו, החורבות.  לו,לד והארץ הנשמה, תיעבד, תחת אשר הייתה שממה, לעיני כל-עובר.  לו,לה ואמרו, הארץ הלזו הנשמה, הייתה, כגן-עדן; והערים החורבות והנשמות והנהרסות, בצורות ישבו.  לו,לו וידעו הגויים, אשר יישארו סביבותיכם, כי אני יהוה בניתי הנהרסות, נטעתי הנשמה:  אני יהוה, דיברתי ועשיתי.  

לו,לז כה אמר, אדוניי יהוה, עוד זאת אידרש לבית-ישראל, לעשות להם:  ארבה אותם כצאן, אדם.  לו,לח כצאן קודשים, כצאן ירושלים במועדיה--כן תהיינה הערים החורבות, מלאות צאן אדם; וידעו, כי-אני יהוה.  

לז,א הייתה עליי, יד-יהוה, ויוציאני ברוח יהוה, ויניחני בתוך הבקעה; והיא, מלאה עצמות.  לז,ב והעבירני עליהם, סביב סביב; והנה רבות מאוד על-פני הבקעה, והנה יבשות מאוד.  לז,ג ויאמר אליי--בן-אדם, התחיינה העצמות האלה; ואומר, אדוניי יהוה אתה ידעת.  לז,ד ויאמר אליי, הינבא על-העצמות האלה; ואמרת אליהם--העצמות היבשות, שמעו דבר-יהוה.  לז,ה כה אמר אדוניי יהוה, לעצמות האלה:  הנה אני מביא בכם, רוח--וחייתם.  לז,ו ונתתי עליכם גידים והעליתי עליכם בשר, וקרמתי עליכם עור, ונתתי בכם רוח, וחייתם; וידעתם, כי-אני יהוה.  לז,ז וניבאתי, כאשר צוויתי; ויהי-קול כהינבאי, והנה-רעש, ותקרבו עצמות, עצם אל-עצמו.  לז,ח וראיתי והנה-עליהם גידים, ובשר עלה, ויקרם עליהם עור, מלמעלה; ורוח, אין בהם.  לז,ט ויאמר אליי, הינבא אל-הרוח; הינבא בן-אדם ואמרת אל-הרוח    כה-אמר אדוניי יהוה, מארבע רוחות בואי הרוח, ופחי בהרוגים האלה, ויחיו.  לז,י והינבאתי, כאשר ציווני; ותבוא בהם הרוח ויחיו, ויעמדו על-רגליהם--חיל, גדול מאוד-מאוד.  לז,יא ויאמר, אליי, בן-אדם, העצמות האלה כל-בית ישראל המה; הנה אומרים, יבשו עצמותינו ואבדה תקוותנו--נגזרנו לנו.  לז,יב לכן הינבא ואמרת אליהם, כה-אמר אדוניי יהוה, הנה אני פותח את-קברותיכם והעליתי אתכם מקברותיכם, עמי; והבאתי אתכם, אל-אדמת ישראל.  לז,יג וידעתם, כי-אני יהוה:  בפתחי את-קברותיכם, ובהעלותי אתכם מקברותיכם--עמי.  לז,יד ונתתי רוחי בכם וחייתם, והנחתי אתכם על-אדמתכם; וידעתם כי-אני יהוה, דיברתי ועשיתי--נאום-יהוה.  

לז,טו ויהי דבר-יהוה, אליי לאמור.  לז,טז ואתה בן-אדם, קח-לך עץ אחד, וכתוב עליו ליהודה, ולבני ישראל חבריו; ולקח, עץ אחד, וכתוב עליו ליוסף עץ אפריים, וכל-בית ישראל חבריו.  לז,יז וקרב אותם אחד אל-אחד, לך--לעץ אחד; והיו לאחדים, בידך.  לז,יח וכאשר יאמרו אליך, בני עמך לאמור:  הלוא-תגיד לנו, מה-אלה לך.  לז,יט דבר אליהם, כה-אמר אדוניי יהוה, הנה אני לוקח את-עץ יוסף אשר ביד-אפריים, ושבטי ישראל חבריו; ונתתי אותם עליו את-עץ יהודה, ועשיתים לעץ אחד, והיו אחד, בידי.  לז,כ והיו העצים אשר-תכתוב עליהם, בידך--לעיניהם.  לז,כא ודבר אליהם, כה-אמר אדוניי יהוה, הנה אני לוקח את-בני ישראל, מבין הגויים אשר הלכו-שם; וקיבצתי אותם מסביב, והבאתי אותם אל-אדמתם.  לז,כב ועשיתי אותם לגוי אחד בארץ, בהרי ישראל, ומלך אחד יהיה לכולם, למלך; ולא יהיו-עוד לשני גויים, ולא ייחצו עוד לשתי ממלכות עוד.  לז,כג ולא ייטמאו עוד, בגילוליהם ובשיקוציהם, ובכול, פשעיהם; והושעתי אותם, מכול מושבותיהם אשר חטאו בהם, וטיהרתי אותם והיו-לי לעם, ואני אהיה להם לאלוהים.  לז,כד ועבדי דויד מלך עליהם, ורועה אחד יהיה לכולם; ובמשפטיי ילכו, וחוקותיי ישמרו ועשו אותם.  לז,כה וישבו על-הארץ, אשר נתתי לעבדי ליעקוב, אשר ישבו-בה, אבותיכם; וישבו עליה המה ובניהם ובני בניהם, עד-עולם, ודויד עבדי, נשיא להם לעולם.  לז,כו וכרתי להם ברית שלום, ברית עולם יהיה אותם; ונתתים והרביתי אותם, ונתתי את-מקדשי בתוכם לעולם.  לז,כז והיה משכני עליהם, והייתי להם לאלוהים; והמה, יהיו-לי לעם.  לז,כח וידעו, הגויים, כי אני יהוה, מקדש את-ישראל--בהיות מקדשי בתוכם, לעולם.  

לח,א ויהי דבר-יהוה, אליי לאמור.  לח,ב בן-אדם, שים פניך אל-גוג ארץ המגוג--נשיא, ראש משך ותובל; והינבא, עליו.  לח,ג ואמרת, כה אמר אדוניי יהוה:  הנני אליך, גוג--נשיא, ראש משך ותובל.  לח,ד ושובבתיך, ונתתי חחים בלחייך; והוצאתי אותך ואת-כל-חילך סוסים ופרשים, לבושי מכלול כולם--קהל רב צינה ומגן, תופשי חרבות כולם.  לח,ה פרס כוש ופוט, איתם; כולם, מגן וכובע.  לח,ו גומר, וכל-אגפיה--בית תוגרמה, ירכתי צפון ואת-כל-אגפיו; עמים רבים, איתך.  לח,ז היכון, והכן לך--אתה, וכל-קהלך הנקהלים עליך; והיית להם, למשמר.  לח,ח מימים רבים, תיפקד--באחרית השנים תבוא אל-ארץ משובבת מחרב מקובצת מעמים רבים, על הרי ישראל אשר-היו לחורבה תמיד; והיא מעמים הוצאה, וישבו לבטח כולם.  לח,ט ועלית כשואה תבוא, כענן לכסות הארץ תהיה--אתה, וכל-אגפיך, ועמים רבים, אותך.  

לח,י כה אמר, אדוניי יהוה:  והיה ביום ההוא, יעלו דברים על-לבבך, וחשבת, מחשבת רעה.  לח,יא ואמרת, אעלה על-ארץ פרזות--אבוא השוקטים, יושבי לבטח; כולם, יושבים באין חומה, ובריח ודלתיים, אין להם.  לח,יב לשלול שלל, ולבוז בז--להשיב ידך על-חורבות נושבות, ואל-עם מאוסף מגויים, עושה מקנה וקניין, יושבי על-טבור הארץ.  לח,יג שבא ודדן וסוחרי תרשיש וכל-כפיריה, יאמרו לך, הלשלול שלל אתה בא, הלבוז בז הקהלת קהלך--לשאת כסף וזהב, לקחת מקנה וקניין, לשלול, שלל גדול.  

לח,יד לכן, הינבא בן-אדם, ואמרת לגוג, כה אמר אדוניי יהוה:  הלוא ביום ההוא, בשבת עמי ישראל לבטח--תדע.  לח,טו ובאת ממקומך, מירכתי צפון--אתה, ועמים רבים איתך:  רוכבי סוסים כולם, קהל גדול וחיל רב.  לח,טז ועלית על-עמי ישראל, כענן לכסות הארץ; באחרית הימים תהיה, והביאותיך על-ארצי, למען דעת הגויים אותי בהיקדשי בך לעיניהם, גוג.  

לח,יז כה-אמר אדוניי יהוה, האתה-הוא אשר-דיברתי בימים קדמונים ביד עבדיי נביאי ישראל, הניבאים בימים ההם, שנים--להביא אותך, עליהם.  

לח,יח והיה ביום ההוא, ביום בוא גוג על-אדמת ישראל--נאום, אדוניי יהוה:  תעלה חמתי, באפי.  לח,יט ובקנאתי באש-עברתי, דיברתי:  אם-לא ביום ההוא, יהיה רעש גדול, על, אדמת ישראל.  לח,כ ורעשו מפניי דגי הים ועוף השמיים וחית השדה, וכל-הרמש הרומש על-האדמה, וכול האדם, אשר על-פני האדמה; ונהרסו ההרים, ונפלו המדרגות, וכל-חומה, לארץ תיפול.  לח,כא וקראתי עליו לכל-הריי חרב, נאום אדוניי יהוה:  חרב איש, באחיו תהיה.  לח,כב ונשפטתי איתו, בדבר ובדם; וגשם שוטף ואבני אלגביש אש וגופרית, אמטיר עליו ועל-אגפיו, ועל-עמים רבים, אשר איתו.  לח,כג והתגדלתי, והתקדשתי, ונודעתי, לעיני גויים רבים; וידעו, כי-אני יהוה.  

לט,א ואתה בן-אדם, הינבא על-גוג, ואמרת, כה אמר אדוניי יהוה:  הנני אליך, גוג--נשיא, ראש משך ותובל.  לט,ב ושובבתיך, ושישאתיך, והעליתיך, מירכתי צפון; והביאותיך, על-הרי ישראל.  לט,ג והכיתי קשתך, מיד שמאלך; וחיציך, מיד ימינך אפיל.  לט,ד על-הרי ישראל תיפול, אתה וכל-אגפיך, ועמים, אשר איתך:  לעיט ציפור כל-כנף וחית השדה, נתתיך לאוכלה.  לט,ה על-פני השדה, תיפול:  כי אני דיברתי, נאום אדוניי יהוה.  לט,ו ושילחתי-אש במגוג, וביושבי האיים לבטח; וידעו, כי-אני יהוה.  לט,ז ואת-שם קודשי אודיע, בתוך עמי ישראל, ולא-אחל את-שם-קודשי, עוד; וידעו הגויים כי-אני יהוה, קדוש בישראל.  לט,ח הנה באה ונהייתה, נאום אדוניי יהוה:  הוא היום, אשר דיברתי.  לט,ט ויצאו יושבי ערי ישראל, וביערו והשיקו בנשק ומגן וצינה בקשת ובחיצים, ובמקל יד, וברומח; וביערו בהם אש, שבע שנים.  לט,י ולא-ישאו עצים מן-השדה, ולא יחטבו מן-היערים--כי בנשק, יבערו-אש; ושללו את-שולליהם, ובזזו את-בוזזיהם--נאום, אדוניי יהוה.  

לט,יא והיה ביום ההוא אתן לגוג מקום-שם קבר בישראל, גיא העוברים קדמת הים, וחוסמת היא, את-העוברים; וקברו שם, את-גוג ואת-כל-המונו, וקראו, גיא המון גוג.  לט,יב וקברום בית ישראל, למען טהר את-הארץ, שבעה, חודשים.  לט,יג וקברו כל-עם הארץ, והיה להם לשם--יום, היכבדי, נאום, אדוניי יהוה.  לט,יד ואנשי תמיד יבדילו, עוברים בארץ, מקברים את-העוברים את-הנותרים על-פני הארץ, לטהרה--מקצה שבעה-חודשים, יחקורו.  לט,טו ועברו העוברים, בארץ, וראה עצם אדם, ובנה אצלו ציון--עד קברו אותו המקברים, אל-גיא המון גוג.  לט,טז וגם שם-עיר המונה, וטיהרו הארץ.  

לט,יז ואתה בן-אדם כה-אמר אדוניי יהוה, אמור לציפור כל-כנף ולכול חית השדה היקבצו ובואו היאספו מסביב, על-זבחי אשר אני זובח לכם זבח גדול, על הרי ישראל; ואכלתם בשר, ושתיתם דם.  לט,יח בשר גיבורים תאכלו, ודם-נשיאי הארץ תשתו; אילים כרים ועתודים פרים, מריאי בשן כולם.  לט,יט ואכלתם-חלב לשובעה, ושתיתם דם לשיכרון, מזבחי, אשר-זבחתי לכם.  לט,כ ושבעתם על-שולחני סוס ורכב, גיבור וכל-איש מלחמה--נאום, אדוניי יהוה.  לט,כא ונתתי את-כבודי, בגויים; וראו כל-הגויים, את-משפטי אשר עשיתי, ואת-ידי, אשר-שמתי בהם.  לט,כב וידעו בית ישראל, כי אני יהוה אלוהיהם, מן-היום ההוא, והלאה.  לט,כג וידעו הגויים כי בעוונם גלו בית-ישראל, על אשר מעלו-בי, ואסתיר פניי, מהם; ואתנם ביד צריהם, וייפלו בחרב כולם.  לט,כד כטומאתם וכפשעיהם, עשיתי אותם; ואסתיר פניי, מהם.  

לט,כה לכן, כה אמר אדוניי יהוה, עתה אשיב את-שבות יעקוב, וריחמתי כל-בית ישראל; וקינאתי, לשם קודשי.  לט,כו ונשו, את-כלימתם, ואת-כל-מעלם, אשר מעלו-בי--בשבתם על-אדמתם לבטח, ואין מחריד.  לט,כז בשובבי אותם, מן-העמים, וקיבצתי אותם, מארצות אויביהם; ונקדשתי בם, לעיני הגויים רבים.  לט,כח וידעו, כי אני יהוה אלוהיהם, בהגלותי אותם אל-הגויים, וכינסתים על-אדמתם; ולא-אותיר עוד מהם, שם.  לט,כט ולא-אסתיר עוד פניי, מהם, אשר שפכתי את-רוחי על-בית ישראל, נאום אדוניי יהוה.  

מ,א בעשרים וחמש שנה לגלותנו בראש השנה בעשור לחודש, בארבע עשרה שנה, אחר, אשר הוכתה העיר--בעצם היום הזה, הייתה עליי יד-יהוה, ויבא אותי, שמה.  מ,ב במראות אלוהים, הביאני אל-ארץ ישראל; ויניחני, אל-הר גבוה מאוד, ועליו כמבנה-עיר, מנגב.  מ,ג ויבא אותי שמה, והנה-איש מראהו כמראה נחושת, ופתיל-פשתים בידו, וקנה המידה; והוא עומד, בשער.  מ,ד וידבר אליי האיש, בן-אדם ראה בעיניך ובאוזניך שמע ושים ליבך לכול אשר-אני מראה אותך--כי למען הראותך, הובאת הנה; הגד את-כל-אשר-אתה רואה, לבית ישראל.  מ,ה והנה חומה מחוץ לבית, סביב סביב; וביד האיש קנה המידה, שש-אמות באמה וטופח, וימד את-רוחב הבניין קנה אחד, וקומה קנה אחד.  מ,ו ויבוא, אל-שער אשר פניו דרך הקדימה, ויעל, במעלותיו; וימד את-סף השער, קנה אחד רוחב, ואת סף אחד, קנה אחד רוחב.  מ,ז והתא, קנה אחד אורך וקנה אחד רוחב, ובין התאים, חמש אמות; וסף השער מאצל אולם השער, מהבית--קנה אחד.  מ,ח וימד את-אולם השער, מהבית--קנה אחד.  מ,ט וימד את-אולם השער, שמונה אמות, ואיליו, שתיים אמות; ואולם השער, מהבית.  מ,י ותאי השער דרך הקדים, שלושה מפה ושלושה מפה--מידה אחת, לשלושתם; ומידה אחת לאילים, מפה ומפה.  מ,יא וימד את-רוחב פתח-השער, עשר אמות; אורך השער, שלוש עשרה אמות.  מ,יב וגבול לפני התאות, אמה אחת, ואמה-אחת גבול, מפה; והתא--שש-אמות מפה, ושש אמות מפה.  מ,יג וימד את-השער, מגג התא לגגו--רוחב, עשרים וחמש אמות:  פתח, נגד פתח.  מ,יד ויעש את-אילים, שישים אמה; ואל-איל, החצר, השער, סביב סביב.  מ,טו ועל, פני השער האיתון, על-לפני, אולם השער הפנימי--חמישים, אמה.  מ,טז וחלונות אטומות אל-התאים ואל איליהמה לפנימה לשער, סביב סביב, וכן, לאילמות; וחלונות סביב סביב, לפנימה, ואל-איל, תימורים.  מ,יז ויביאני, אל-החצר החיצונה, והנה לשכות וריצפה, עשוי לחצר סביב סביב:  שלושים לשכות, אל-הריצפה.  מ,יח והריצפה אל-כתף השערים, לעומת אורך השערים--הריצפה, התחתונה.  מ,יט וימד רוחב מלפני השער התחתונה לפני החצר הפנימי, מחוץ--מאה אמה:  הקדים, והצפון.  מ,כ והשער, אשר פניו דרך הצפון, לחצר, החיצונה--מדד אורכו, ורוחבו.  מ,כא ותאיו, שלושה מפה ושלושה מפה, ואיליו ואילמיו היה, כמידת השער הראשון:  חמישים אמה, אורכו, ורוחב, חמש ועשרים באמה.  מ,כב וחלוניו ואילמיו, ותימוריו, כמידת השער, אשר פניו דרך הקדים; ובמעלות שבע יעלו-בו, ואילמיו לפניהם.  מ,כג ושער, לחצר הפנימי, נגד השער, לצפון ולקדים; וימד משער אל-שער, מאה אמה.  מ,כד ויוליכני דרך הדרום, והנה-שער דרך הדרום; ומדד איליו ואילמיו, כמידות האלה.  מ,כה וחלונים לו ולאילמיו סביב סביב, כהחלונות האלה:  חמישים אמה, אורך, ורוחב, חמש ועשרים אמה.  מ,כו ומעלות שבעה עולותיו, ואילמיו לפניהם; ותימורים לו, אחד מפה ואחד מפה--אל-איליו.  מ,כז ושער לחצר הפנימי, דרך הדרום; וימד משער אל-השער דרך הדרום, מאה אמות.  מ,כח ויביאני אל-חצר הפנימי, בשער הדרום; וימד את-השער הדרום, כמידות האלה.  מ,כט ותאיו ואיליו ואילמיו, כמידות האלה, וחלונות לו ולאילמיו, סביב סביב--חמישים אמה, אורך, ורוחב, עשרים וחמש אמות.  מ,ל ואילמות, סביב סביב--אורך, חמש ועשרים אמה, ורוחב, חמש אמות.  מ,לא ואילמיו, אל-חצר החיצונה, ותימורים, אל-איליו; ומעלות שמונה, מעליו.  מ,לב ויביאני אל-החצר הפנימי, דרך הקדים; וימד את-השער, כמידות האלה.  מ,לג ותאיו ואיליו ואילמיו, כמידות האלה, וחלונות לו ולאילמיו, סביב סביב:  אורך, חמישים אמה, ורוחב, חמש ועשרים אמה.  מ,לד ואילמיו, לחצר החיצונה, ותימורים אל-איליו, מפה ומפה; ושמונה מעלות, מעליו.  מ,לה ויביאני, אל-שער הצפון; ומדד, כמידות האלה.  מ,לו תאיו איליו ואילמיו, וחלונות לו סביב סביב:  אורך, חמישים אמה, ורוחב, חמש ועשרים אמה.  מ,לז ואיליו, לחצר החיצונה, ותימורים אל-איליו, מפה ומפה; ושמונה מעלות, מעליו.  מ,לח ולשכה ופתחה, באילים השערים; שם, ידיחו את-העולה.  מ,לט ובאולם השער, שניים שולחנות מפה, ושניים שולחנות, מפה--לשחוט אליהם העולה, והחטאת והאשם.  מ,מ ואל-הכתף מחוצה, לעולה לפתח השער הצפונה, שניים, שולחנות; ואל-הכתף האחרת, אשר לאולם השער, שניים, שולחנות.  מ,מא ארבעה שולחנות מפה, וארבעה שולחנות מפה--לכתף השער:  שמונה שולחנות, אליהם ישחטו.  מ,מב וארבעה שולחנות לעולה אבני גזית, אורך אמה אחת וחצי ורוחב אמה אחת וחצי, וגובה, אמה אחת; אליהם, ויניחו את-הכלים אשר ישחטו את-העולה בם--והזבח.  מ,מג והשפתיים, טופח אחד מוכנים בבית--סביב סביב; ואל-השולחנות, בשר הקרבן.  מ,מד ומחוצה לשער הפנימי לשכות שרים, בחצר הפנימי אשר אל-כתף שער הצפון, ופניהם, דרך הדרום; אחד, אל-כתף שער הקדים, פני, דרך הצפון.  מ,מה וידבר, אליי:  זו הלשכה, אשר פניה דרך הדרום, לכוהנים, שומרי משמרת הבית.  מ,מו והלשכה, אשר פניה דרך הצפון, לכוהנים, שומרי משמרת המזבח:  המה בני-צדוק, הקרבים מבני-לוי אל-יהוה--לשרתו.  מ,מז וימד את-החצר אורך מאה אמה, ורוחב מאה אמה--מרובעת; והמזבח, לפני הבית.  מ,מח ויביאני, אל-אולם הבית, וימד איל אולם, חמש אמות מפה וחמש אמות מפה; ורוחב השער--שלוש אמות מפה, ושלוש אמות מפה.  מ,מט אורך האולם עשרים אמה, ורוחב עשתי עשרה אמה, ובמעלות, אשר יעלו אליו; ועמודים, אל-האילים, אחד מפה, ואחד מפה.  מא,א ויביאני, אל-ההיכל; וימד את-האילים, שש-אמות רוחב מפה ושש-אמות-רוחב מפה--רוחב האוהל.  מא,ב ורוחב הפתח, עשר אמות, וכתפות הפתח, חמש אמות מפה וחמש אמות מפה; וימד אורכו ארבעים אמה, ורוחב עשרים אמה.  מא,ג ובא לפנימה, וימד איל-הפתח שתיים אמות; והפתח שש אמות, ורוחב הפתח שבע אמות.  מא,ד וימד את-אורכו עשרים אמה, ורוחב עשרים אמה--אל-פני ההיכל; ויאמר אליי, זה קודש הקודשים.  מא,ה וימד קיר-הבית, שש אמות; ורוחב הצלע ארבע אמות סביב סביב, לבית--סביב.  מא,ו והצלעות צלע אל-צלע שלוש ושלושים פעמים, ובאות בקיר אשר-לבית לצלעות סביב סביב--להיות אחוזים; ולא-יהיו אחוזים, בקיר הבית.  מא,ז ורחבה ונסבה למעלה למעלה לצלעות, כי מוסב-הבית למעלה למעלה סביב סביב לבית--על-כן רוחב-לבית, למעלה; וכן התחתונה יעלה על-העליונה, לתיכונה.  מא,ח וראיתי לבית גובה, סביב סביב; מוסדות הצלעות מלוא הקנה, שש אמות אצילה.  מא,ט רוחב הקיר אשר-לצלע אל-החוץ, חמש אמות; ואשר מונח, בית צלעות אשר לבית.  מא,י ובין הלשכות רוחב עשרים אמה, סביב לבית--סביב סביב.  מא,יא ופתח הצלע, למונח--פתח אחד דרך הצפון, ופתח אחד לדרום; ורוחב מקום המונח, חמש אמות סביב סביב.  מא,יב והבניין אשר אל-פני הגזרה פאת דרך-הים, רוחב שבעים אמה, וקיר הבניין חמש-אמות רוחב, סביב סביב; ואורכו, תשעים אמה.  מא,יג ומדד את-הבית, אורך מאה אמה; והגזרה והבניה וקירותיה, אורך מאה אמה.  מא,יד ורוחב פני הבית והגזרה לקדים, מאה אמה.  מא,טו ומדד אורך-הבניין אל-פני הגזרה אשר על-אחריה ואתיקיה, מפה ומפה--מאה אמה; וההיכל, הפנימי, ואולמי, החצר.  מא,טז הסיפים והחלונים האטומות והאתיקים סביב, לשלושתם, נגד הסף שחיף עץ, סביב סביב; והארץ, עד-החלונות, והחלונות, מכוסות.  מא,יז על-מעל הפתח ועד-הבית הפנימי ולחוץ ואל-כל-הקיר סביב סביב, בפנימי ובחיצון--מידות.  מא,יח ועשוי כרובים, ותימורים; ותימורה בין-כרוב לכרוב, ושניים פנים לכרוב.  מא,יט ופני אדם אל-התימורה מפה, ופני-כפיר אל-התימורה מפה, עשוי אל-כל-הבית, סביב סביב.  מא,כ מהארץ עד-מעל הפתח, הכרובים והתימורים עשויים; וקיר, ההיכל.  מא,כא ההיכל, מזוזת רבועה; ופני הקודש, המראה כמראה.  מא,כב המזבח עץ שלוש אמות גבוה ואורכו שתיים-אמות, ומקצועותיו לו, ואורכו וקירותיו, עץ; וידבר אליי--זה השולחן, אשר לפני יהוה.  מא,כג ושתיים דלתות להיכל, ולקודש.  מא,כד ושתיים דלתות, לדלתות:  שתיים, מוסבות דלתות--שתיים לדלת אחת, ושתי דלתות לאחרת.  מא,כה ועשויה אליהן אל-דלתות ההיכל, כרובים ותימורים, כאשר עשויים, לקירות; ועב עץ אל-פני האולם, מהחוץ.  מא,כו וחלונים אטומות ותימורים מפה ומפה, אל-כתפות האולם; וצלעות הבית, והעובים.  מב,א ויוציאני, אל-החצר החיצונה--הדרך, דרך הצפון; ויביאני אל-הלשכה, אשר נגד הגזרה ואשר-נגד הבניין--אל-הצפון.  מב,ב אל-פני-אורך אמות המאה, פתח הצפון; והרוחב, חמישים אמות.  מב,ג נגד העשרים, אשר לחצר הפנימי, ונגד ריצפה, אשר לחצר החיצונה--אתיק אל-פני-אתיק, בשלישים.  מב,ד ולפני הלשכות מהלך עשר אמות רוחב, אל-הפנימית--דרך, אמה אחת; ופתחיהם, לצפון.  מב,ה והלשכות העליונות, קצורות:  כי-יוכלו אתיקים מהנה, מהתחתונות ומהתיכונות--בניין.  מב,ו כי משולשות, הנה, ואין להן עמודים, כעמודי החצרות; על-כן נאצל, מהתחתונות ומהתיכונות--מהארץ.  מב,ז וגדר אשר-לחוץ לעומת הלשכות, דרך החצר החיצונה אל-פני הלשכות--אורכו, חמישים אמה.  מב,ח כי-אורך הלשכות, אשר לחצר החיצונה--חמישים אמה; והנה על-פני ההיכל, מאה אמה.  מב,ט ומתחת, הלשכות האלה--המביא, מהקדים, בבואו להנה, מהחצר החיצונה.  מב,י ברוחב גדר החצר, דרך הקדים אל-פני הגזרה ואל-פני הבניין--לשכות.  מב,יא ודרך, לפניהם, כמראה הלשכות אשר דרך הצפון, כאורכן כן רוחבן; וכול, מוצאיהן, וכמשפטיהן, וכפתחיהן.  מב,יב וכפתחי הלשכות, אשר דרך הדרום, פתח, בראש דרך; דרך, בפני הגדרת הגינה, דרך הקדים, בבואן.  מב,יג ויאמר אליי, לשכות הצפון לשכות הדרום אשר אל-פני הגזרה, הנה לשכות הקודש אשר יאכלו-שם הכוהנים אשר-קרובים ליהוה, קודשי הקודשים:  שם יניחו קודשי הקודשים, והמנחה והחטאת והאשם--כי המקום, קדוש.  מב,יד בבואם הכוהנים, ולא-ייצאו מהקודש אל-החצר החיצונה, ושם יניחו בגדיהם אשר-ישרתו בהן, כי-קודש הנה; ולבשו בגדים אחרים, וקרבו אל-אשר לעם.  מב,טו וכילה, את-מידות הבית הפנימי, והוציאני דרך השער, אשר פניו דרך הקדים; ומדדו, סביב סביב.  מב,טז מדד רוח הקדים, בקנה המידה--חמש-מאות קנים בקנה המידה, סביב.  מב,יז מדד, רוח הצפון--חמש-מאות קנים בקנה המידה, סביב.  מב,יח את רוח הדרום, מדד--חמש-מאות קנים, בקנה המידה.  מב,יט סבב, אל-רוח הים; מדד חמש-מאות קנים, בקנה המידה.  מב,כ לארבע רוחות מדדו, חומה לו סביב סביב--אורך חמש מאות, ורוחב חמש מאות:  להבדיל, בין הקודש לחול.  מג,א ויוליכני, אל-השער--שער, אשר פונה דרך הקדים.  מג,ב והנה, כבוד אלוהי ישראל, בא, מדרך הקדים; וקולו, כקול מים רבים, והארץ, האירה מכבודו.  מג,ג וכמראה המראה אשר ראיתי, כמראה אשר-ראיתי בבואי לשחת את-העיר, ומראות, כמראה אשר ראיתי אל-נהר-כבר; ואפול, אל-פניי.  מג,ד וכבוד יהוה, בא אל-הבית, דרך שער, אשר פניו דרך הקדים.  מג,ה ותישאני רוח--ותביאני, אל-החצר הפנימי; והנה מלא כבוד-יהוה, הבית.  מג,ו ואשמע מידבר אליי, מהבית; ואיש, היה עומד אצלי.  מג,ז ויאמר אליי, בן-אדם את-מקום כיסאי ואת-מקום כפות רגליי, אשר אשכון-שם בתוך בני-ישראל, לעולם; ולא יטמאו עוד בית-ישראל שם קודשי המה ומלכיהם, בזנותם, ובפגרי מלכיהם, במותם.  מג,ח בתיתם סיפם את-סיפי, ומזוזתם אצל מזוזתי, והקיר, ביני וביניהם; וטימאו את-שם קודשי, בתועבותם אשר עשו, ואכל אותם, באפי.  מג,ט עתה ירחקו את-זנותם, ופגרי מלכיהם--ממני; ושכנתי בתוכם, לעולם.  

מג,י אתה בן-אדם, הגד את-בית-ישראל את-הבית, וייכלמו, מעוונותיהם; ומדדו, את-תוכנית.  מג,יא ואם-נכלמו מכול אשר-עשו, צורת הבית ותכונתו ומוצאיו ומובאיו וכל-צורותיו ואת כל-חוקותיו וכל-צורותיו וכל-תורותיו הודע אותם, וכתוב, לעיניהם; וישמרו את-כל-צורתו, ואת-כל-חוקותיו--ועשו אותם.  מג,יב זאת, תורת הבית:  על-ראש ההר כל-גבולו סביב סביב, קודש קודשים--הנה-זאת, תורת הבית.  מג,יג ואלה מידות המזבח באמות, אמה אמה וטופח; וחיק האמה ואמה-רוחב, וגבולה אל-שפתה סביב זרת האחד, וזה, גב המזבח.  מג,יד ומחיק הארץ עד-העזרה התחתונה, שתיים אמות, ורוחב, אמה אחת; ומהעזרה הקטנה עד-העזרה הגדולה, ארבע אמות, ורוחב, האמה.  מג,טו וההראל, ארבע אמות; ומהאריאל ולמעלה, הקרנות ארבע.  מג,טז והאריאל, שתים עשרה אורך, בשתים עשרה, רוחב:  רבוע, אל ארבעת רבעיו.  מג,יז והעזרה ארבע עשרה אורך, בארבע עשרה רוחב, אל, ארבעת רבעיה; והגבול סביב אותה חצי האמה, והחיק-לה אמה סביב, ומעלותיהו, פנות קדים.  מג,יח ויאמר אליי, בן-אדם כה אמר אדוניי יהוה, אלה חוקות המזבח, ביום היעשותו--להעלות עליו עולה, ולזרוק עליו דם.  מג,יט ונתת אל-הכוהנים הלויים אשר הם מזרע צדוק הקרובים אליי, נאום אדוניי יהוה--לשרתני:  פר בן-בקר, לחטאת.  מג,כ ולקחת מדמו, ונתת על-ארבע קרנותיו ואל-ארבע פינות העזרה, ואל-הגבול, סביב; וחיטאת אותו, וכיפרתהו.  מג,כא ולקחת, את הפר החטאת; ושרפו במפקד הבית, מחוץ למקדש.  מג,כב וביום, השני, תקריב שעיר-עיזים תמים, לחטאת; וחיטאו, את-המזבח, כאשר חיטאו, בפר.  מג,כג בכלותך, מחטא--תקריב פר בן-בקר תמים, ואיל מן-הצאן תמים.  מג,כד והקרבתם, לפני יהוה; והשליכו הכוהנים עליהם מלח, והעלו אותם עולה ליהוה.  מג,כה שבעת ימים, תעשה שעיר-חטאת ליום; ופר בן-בקר ואיל מן-הצאן, תמימים יעשו.  מג,כו שבעת ימים, יכפרו את-המזבח, וטיהרו, אותו; ומילאו, ידיו.  מג,כז ויכלו, את-הימים;    והיה ביום השמיני והלאה, יעשו הכוהנים על-המזבח את-עולותיכם ואת-שלמיכם, ורציתי אתכם, נאום אדוניי יהוה.  

מד,א וישב אותי, דרך שער המקדש החיצון, הפונה, קדים; והוא, סגור.  מד,ב ויאמר אליי יהוה, השער הזה סגור יהיה לא ייפתח ואיש לא-יבוא בו--כי יהוה אלוהי-ישראל, בא בו; והיה, סגור.  מד,ג את-הנשיא, נשיא הוא יישב-בו לאכול-לחם--לפני יהוה; מדרך אולם השער יבוא, ומדרכו ייצא.  מד,ד ויביאני דרך-שער הצפון, אל-פני הבית, וארא, והנה מלא כבוד-יהוה את-בית יהוה; ואפול, אל-פניי.  מד,ה ויאמר אליי יהוה, בן-אדם שים ליבך וראה בעיניך ובאוזניך שמע את כל-אשר אני מדבר אותך, לכל-חוקות בית-יהוה, ולכל-תורותיו; ושמת ליבך למבוא הבית, בכול מוצאי המקדש.  מד,ו ואמרת אל-מרי אל-בית ישראל, כה אמר אדוניי יהוה:  רב-לכם מכל-תועבותיכם, בית ישראל.  מד,ז בהביאכם בני-נכר, ערלי-לב וערלי בשר, להיות במקדשי, לחללו את-ביתי--בהקריבכם את-לחמי, חלב ודם, ויפרו את-בריתי, אל כל-תועבותיכם.  מד,ח ולא שמרתם, משמרת קודשיי; ותשימון, לשומרי משמרתי במקדשי--לכם.  

מד,ט כה-אמר, אדוניי יהוה, כל-בן-נכר ערל לב וערל בשר, לא יבוא אל-מקדשי:  לכל-בן-נכר--אשר, בתוך בני ישראל.  מד,י כי אם-הלויים, אשר רחקו מעליי, בתעות ישראל אשר תעו מעליי, אחרי גילוליהם; ונשאו, עוונם.  מד,יא והיו במקדשי, משרתים, פקודות אל-שערי הבית, ומשרתים את-הבית; המה ישחטו את-העולה ואת-הזבח, לעם, והמה יעמדו לפניהם, לשרתם.  מד,יב יען, אשר ישרתו אותם לפני גילוליהם, והיו לבית-ישראל, למכשול עוון; על-כן נשאתי ידי עליהם, נאום אדוניי יהוה, ונשאו, עוונם.  מד,יג ולא-ייגשו אליי, לכהן לי, ולגשת על-כל-קודשיי, אל-קודשי הקודשים; ונשאו, כלימתם, ותועבותם, אשר עשו.  מד,יד ונתתי אותם, שומרי משמרת הבית--לכול, עבודתו, ולכול אשר ייעשה, בו.  

מד,טו והכוהנים הלויים בני צדוק, אשר שמרו את-משמרת מקדשי בתעות בני-ישראל מעליי--המה יקרבו אליי, לשרתני; ועמדו לפניי, להקריב לי חלב ודם--נאום, אדוניי יהוה.  מד,טז המה יבואו אל-מקדשי, והמה יקרבו אל-שולחני--לשרתני; ושמרו, את-משמרתי.  מד,יז והיה, בבואם אל-שערי החצר הפנימית, בגדי פשתים, ילבשו; ולא-יעלה עליהם, צמר, בשרתם בשערי החצר הפנימית, וביתה.  מד,יח פארי פשתים, יהיו על-ראשם, ומכנסי פשתים, יהיו על-מותניהם:  לא יחגרו, ביזע.  מד,יט ובצאתם אל-החצר החיצונה אל-החצר החיצונה, אל-העם, יפשטו את-בגדיהם אשר-המה משרתם בם, והניחו אותם בלשכות הקודש; ולבשו בגדים אחרים, ולא-יקדשו את-העם בבגדיהם.  מד,כ וראשם לא יגלחו, ופרע לא ישלחו; כסום יכסמו, את-ראשיהם.  מד,כא ויין לא-ישתו, כל-כוהן, בבואם, אל-החצר הפנימית.  מד,כב ואלמנה, וגרושה, לא-יקחו להם, לנשים:  כי אם-בתולות, מזרע בית ישראל, והאלמנה אשר תהיה אלמנה, מכוהן ייקחו.  מד,כג ואת-עמי יורו, בין קודש לחול; ובין-טמא לטהור, יודיעום.  מד,כד ועל-ריב, המה יעמדו למשפט--במשפטיי, ישפטוהו; ואת-תורותיי ואת-חוקותיי, בכל-מועדיי ישמורו, ואת-שבתותיי, יקדשו.  מד,כה ואל-מת אדם, לא יבוא לטומאה:  כי אם-לאב ולאם ולבן ולבת לאח, ולאחות אשר-לא-הייתה לאיש--ייטמאו.  מד,כו ואחרי, טוהרתו--שבעת ימים, יספרו-לו.  מד,כז וביום בואו אל-הקודש אל-החצר הפנימית, לשרת בקודש, יקריב, חטאתו--נאום, אדוניי יהוה.  מד,כח והייתה להם לנחלה, אני נחלתם; ואחוזה, לא-תיתנו להם בישראל--אני, אחוזתם.  מד,כט המנחה והחטאת והאשם, המה יאכלום; וכל-חרם בישראל, להם יהיה.  מד,ל וראשית כל-ביכורי כול וכל-תרומת כול, מכול תרומותיכם--לכוהנים, יהיה; וראשית עריסותיכם תיתנו לכוהן, להניח ברכה אל-ביתך.  מד,לא כל-נבילה וטריפה, מן-העוף ומן-הבהמה--לא יאכלו, הכוהנים.  

מה,א ובהפילכם את-הארץ בנחלה, תרימו תרומה ליהוה קודש מן-הארץ--אורך חמישה ועשרים אלף אורך, ורוחב עשרה אלף:  קודש-הוא בכל-גבולה, סביב.  מה,ב יהיה מזה אל-הקודש, חמש מאות בחמש מאות מרובע סביב; וחמישים אמה, מגרש לו סביב.  מה,ג ומן-המידה הזאת, תמוד, אורך חמישה ועשרים אלף, ורוחב עשרת אלפים; ובו-יהיה המקדש, קודש קודשים.  מה,ד קודש מן-הארץ הוא, לכוהנים משרתי המקדש יהיה, הקרבים, לשרת את-יהוה; והיה להם מקום לבתים, ומקדש למקדש.  מה,ה וחמישה ועשרים אלף אורך, ועשרת אלפים רוחב; והיה ללויים משרתי הבית להם, לאחוזה--עשרים לשכות.  מה,ו ואחוזת העיר תיתנו, חמשת אלפים רוחב, ואורך חמישה ועשרים אלף, לעומת תרומת הקודש--לכל-בית ישראל, יהיה.  מה,ז ולנשיא מזה ומזה לתרומת הקודש ולאחוזת העיר, אל-פני תרומת-הקודש ואל-פני אחוזת העיר, מפאת-ים ימה, ומפאת-קדמה קדימה; ואורך, לעמות אחד החלקים, מגבול ים, אל-גבול קדימה.  מה,ח לארץ יהיה-לו לאחוזה, בישראל; ולא-יונו עוד נשיאיי את-עמי, והארץ ייתנו לבית-ישראל לשבטיהם.  

מה,ט כה-אמר אדוניי יהוה, רב-לכם נשיאי ישראל--חמס ושוד הסירו, ומשפט וצדקה עשו; הרימו גרושותיכם מעל עמי, נאום אדוניי יהוה.  מה,י מאזני-צדק ואיפת-צדק ובת-צדק, יהי לכם.  מה,יא האיפה והבת, תוכן אחד יהיה--לשאת, מעשר החומר הבת; ועשירית החומר האיפה, אל-החומר יהיה מתכונתו.  מה,יב והשקל, עשרים גרה; עשרים שקלים חמישה ועשרים שקלים, עשרה וחמישה שקל--המנה, יהיה לכם.  מה,יג זאת התרומה, אשר תרימו:  שישית האיפה, מחומר החיטים, ושישיתם האיפה, מחומר השעורים.  מה,יד וחוק השמן הבת השמן, מעשר הבת מן-הכור--עשרת הבתים, חומר:  כי-עשרת הבתים, חומר.  מה,טו ושה-אחת מן-הצאן מן-המאתיים ממשקה ישראל, למנחה ולעולה ולשלמים--לכפר עליהם, נאום אדוניי יהוה.  

מה,טז כול העם הארץ, יהיו אל-התרומה הזאת, לנשיא, בישראל.  מה,יז ועל-הנשיא יהיה, העולות והמנחה והנסך, בחגים ובחודשים ובשבתות, בכל-מועדי בית ישראל:  הוא-יעשה את-החטאת ואת-המנחה, ואת-העולה ואת-השלמים, לכפר, בעד בית-ישראל.  

מה,יח כה-אמר, אדוניי יהוה, בראשון באחד לחודש, תיקח פר-בן-בקר תמים; וחיטאת, את-המקדש.  מה,יט ולקח הכוהן מדם החטאת, ונתן אל-מזוזת הבית, ואל-ארבע פינות העזרה, למזבח; ועל-מזוזת--שער, החצר הפנימית.  מה,כ וכן תעשה בשבעה בחודש, מאיש שוגה ומפתי; וכיפרתם, את-הבית.  מה,כא בראשון בארבעה עשר יום, לחודש, יהיה לכם, הפסח; חג--שבועות ימים, מצות ייאכל.  מה,כב ועשה הנשיא, ביום ההוא, בעדו, ובעד כל-עם הארץ--פר, חטאת.  מה,כג ושבעת ימי-החג יעשה עולה ליהוה, שבעת פרים ושבעת אילים תמימים ליום, שבעת, הימים; וחטאת, שעיר עיזים ליום.  מה,כד ומנחה, איפה לפר ואיפה לאיל--יעשה; ושמן, הין לאיפה.  מה,כה בשביעי בחמישה עשר יום לחודש, בחג, יעשה כאלה, שבעת הימים:  כחטאת, כעולה, וכמנחה, וכשמן.  

מו,א כה-אמר, אדוניי יהוה, שער החצר הפנימית הפונה קדים, יהיה סגור ששת ימי המעשה; וביום השבת ייפתח, וביום החודש ייפתח.  מו,ב ובא הנשיא דרך אולם השער מחוץ, ועמד על-מזוזת השער, ועשו הכוהנים את-עולתו ואת-שלמיו, והשתחווה על-מפתן השער ויצא; והשער לא-ייסגר, עד-הערב.  מו,ג והשתחוו עם-הארץ, פתח השער ההוא, בשבתות, ובחודשים--לפני, יהוה.  מו,ד והעולה, אשר-יקרב הנשיא ליהוה:  ביום השבת, שישה כבשים תמימים--ואיל תמים.  מו,ה ומנחה איפה לאיל, ולכבשים מנחה מתת ידו; ושמן, הין לאיפה.  

מו,ו וביום החודש, פר בן-בקר תמימים; וששת כבשים ואיל, תמימים יהיו.  מו,ז ואיפה לפר ואיפה לאיל, יעשה מנחה, ולכבשים, כאשר תשיג ידו; ושמן, הין לאיפה.  מו,ח ובבוא, הנשיא--דרך אולם השער יבוא, ובדרכו ייצא.  מו,ט ובבוא עם-הארץ לפני יהוה, במועדים, הבא דרך-שער צפון להשתחוות ייצא דרך-שער נגב, והבא דרך-שער נגב ייצא דרך-שער צפונה:  לא ישוב, דרך השער אשר-בא בו--כי נכחו, ייצא.  מו,י והנשיא--בתוכם בבואם יבוא, ובצאתם ייצאו.  מו,יא ובחגים ובמועדים, תהיה המנחה איפה לפר ואיפה לאיל, ולכבשים, מתת ידו; ושמן, הין לאיפה.  

מו,יב וכי-יעשה הנשיא נדבה עולה או-שלמים, נדבה ליהוה, ופתח לו את-השער הפונה קדים, ועשה את-עולתו ואת-שלמיו כאשר יעשה ביום השבת; ויצא וסגר את-השער, אחרי צאתו.  מו,יג וכבש בן-שנתו תמים, תעשה עולה ליום--ליהוה:  בבוקר בבוקר, תעשה אותו.  מו,יד ומנחה תעשה עליו בבוקר בבוקר, שישית האיפה, ושמן שלישית ההין, לרוס את-הסולת:  מנחה, ליהוה--חוקות עולם, תמיד.  מו,טו יעשו את-הכבש ואת-המנחה ואת-השמן, בבוקר בבוקר:  עולת, תמיד.  

מו,טז כה-אמר אדוניי יהוה, כי-ייתן הנשיא מתנה לאיש מבניו--נחלתו היא, לבניו תהיה:  אחוזתם היא, בנחלה.  

מו,יז וכי-ייתן מתנה מנחלתו, לאחד מעבדיו--והייתה לו עד-שנת הדרור, ושבת לנשיא; אך, נחלתו--בניו, להם תהיה.  מו,יח ולא-ייקח הנשיא מנחלת העם, להונותם מאחוזתם--מאחוזתו, ינחיל את-בניו:  למען אשר לא-יפוצו עמי, איש מאחוזתו.  מו,יט ויביאני במבוא, אשר על-כתף השער, אל-הלשכות הקודש אל-הכוהנים, הפונות צפונה; והנה-שם מקום, בירכתיים ימה.  מו,כ ויאמר אליי--זה המקום אשר יבשלו-שם הכוהנים, את-האשם ואת-החטאת:  אשר יאפו את-המנחה, לבלתי הוציא אל-החצר החיצונה לקדש את-העם.  מו,כא ויוציאני, אל-החצר החיצונה, ויעבירני, אל-ארבעת מקצועי החצר; והנה חצר במקצוע החצר, חצר במקצוע החצר.  מו,כב בארבעת מקצועות החצר, חצרות קטורות--ארבעים אורך, ושלושים רוחב:  מידה אחת, לארבעתם מהוקצעות.  מו,כג וטור סביב בהם סביב, לארבעתם; ומבשלות עשוי, מתחת הטירות סביב.  מו,כד ויאמר, אליי:  אלה בית המבשלים, אשר יבשלו-שם משרתי הבית את-זבח העם.  מז,א וישיבני, אל-פתח הבית, והנה-מים יוצאים מתחת מפתן הבית קדימה, כי-פני הבית קדים; והמים יורדים, מתחת מכתף הבית הימנית, מנגב, למזבח.  מז,ב ויוציאני, דרך-שער צפונה, ויסיבני דרך חוץ, אל-שער החוץ דרך הפונה קדים; והנה-מים מפכים, מן-הכתף הימנית.  מז,ג בצאת-האיש קדים, וקו בידו; וימד אלף באמה, ויעבירני במים מי אופסיים.  מז,ד וימד אלף, ויעבירני במים מים ברכיים; וימד אלף, ויעבירני מי מותניים.  מז,ה וימד אלף--נחל, אשר לא-אוכל לעבור:  כי-גאו המים מי שחו, נחל אשר לא-ייעבר.  מז,ו ויאמר אליי, הראית בן-אדם; ויוליכני וישיבני, שפת הנחל.  מז,ז בשובני--והנה אל-שפת הנחל, עץ רב מאוד:  מזה, ומזה.  מז,ח ויאמר אליי, המים האלה יוצאים אל-הגלילה הקדמונה, וירדו, על-הערבה; ובאו הימה, אל-הימה המוצאים ונרפו המים.  מז,ט והיה כל-נפש חיה אשר-ישרוץ אל כל-אשר יבוא שם נחליים, יחיה, והיה הדגה, רבה מאוד:  כי באו שמה המים האלה, ויירפאו וחי--כול אשר-יבוא שמה, הנחל.  מז,י והיה עמדו עליו דווגים, מעין גדי ועד-עין עגליים--משטוח לחרמים, יהיו; למינה תהיה דגתם, כדגת הים הגדול רבה מאוד.  מז,יא ביצותיו וגבאיו ולא יירפאו, למלח ניתנו.  מז,יב ועל-הנחל יעלה על-שפתו מזה ומזה כל-עץ-מאכל לא-ייבול עלהו ולא-ייתום פרייו, לחודשיו יבכר--כי מימיו, מן-המקדש המה יוצאים; והיה פרייו למאכל, ועלהו לתרופה.  

מז,יג כה אמר, אדוניי יהוה, גה גבול אשר תתנחלו את-הארץ, לשני עשר שבטי ישראל--יוסף, חבלים.  מז,יד ונחלתם אותה, איש כאחיו, אשר נשאתי את-ידי, לתיתה לאבותיכם; ונפלה הארץ הזאת, לכם--בנחלה.  מז,טו וזה, גבול הארץ:  לפאת צפונה מן-הים הגדול, הדרך חתלון--לבוא צדדה.  מז,טז חמת ברותה, סבריים, אשר בין-גבול דמשק, ובין גבול חמת; חצר, התיכון, אשר, אל-גבול חוורן.  מז,יז והיה גבול מן-הים, חצר עינון גבול דמשק, וצפון צפונה, וגבול חמת; ואת, פאת צפון.  מז,יח ופאת קדים מבין חוורן ומבין-דמשק ומבין הגלעד ומבין ארץ ישראל, הירדן--מגבול על-הים הקדמוני, תמודו; ואת, פאת קדימה.  מז,יט ופאת, נגב תימנה, מתמר עד-מי מריבות קדש, נחלה אל-הים הגדול; ואת פאת-תימנה, נגבה.  מז,כ ופאת-ים, הים הגדול, מגבול, עד-נוכח לבוא חמת; זאת, פאת-ים.  מז,כא וחילקתם את-הארץ הזאת, לכם--לשבטי ישראל.  מז,כב והיה, תפילו אותה בנחלה, לכם ולהגרים הגרים בתוככם, אשר-הולידו בנים בתוככם; והיו לכם, כאזרח בבני ישראל--איתכם ייפלו בנחלה, בתוך שבטי ישראל.  מז,כג והיה בשבט, אשר-גר הגר איתו--שם תיתנו נחלתו, נאום אדוניי יהוה.  

מח,א ואלה, שמות השבטים:  מקצה צפונה אל-יד דרך-חתלון לבוא-חמת חצר עינן גבול דמשק צפונה, אל-יד חמת, והיו-לו פאת-קדים הים, דן אחד.  מח,ב ועל גבול דן, מפאת קדים עד-פאת-ימה--אשר אחד.  מח,ג ועל גבול אשר, מפאת קדימה ועד-פאת-ימה--נפתלי אחד.  מח,ד ועל גבול נפתלי, מפאת קדימה עד-פאת-ימה--מנשה אחד.  מח,ה ועל גבול מנשה, מפאת קדימה עד-פאת-ימה--אפריים אחד.  מח,ו ועל גבול אפריים, מפאת קדים ועד-פאת-ימה--ראובן אחד.  מח,ז ועל גבול ראובן, מפאת קדים עד-פאת-ימה--יהודה אחד.  מח,ח ועל גבול יהודה, מפאת קדים עד-פאת-ימה--תהיה התרומה אשר-תרימו חמישה ועשרים אלף רוחב, ואורך כאחד החלקים מפאת קדימה עד-פאת-ימה, והיה המקדש, בתוכו.  מח,ט התרומה, אשר תרימו ליהוה--אורך, חמישה ועשרים אלף, ורוחב, עשרת אלפים.  מח,י ולאלה תהיה תרומת-הקודש, לכוהנים--צפונה חמישה ועשרים אלף וימה רוחב עשרת אלפים, וקדימה רוחב עשרת אלפים ונגבה אורך חמישה ועשרים אלף; והיה מקדש-יהוה, בתוכו.  מח,יא לכוהנים המקודש מבני צדוק, אשר שמרו משמרתי--אשר לא-תעו, בתעות בני ישראל, כאשר תעו, הלויים.  מח,יב והייתה להם תרומייה מתרומת הארץ, קודש קודשים--אל-גבול, הלויים.  מח,יג והלויים, לעומת גבול הכוהנים, חמישה ועשרים אלף אורך, ורוחב עשרת אלפים; כל-אורך, חמישה ועשרים אלף, ורוחב, עשרת אלפים.  מח,יד ולא-ימכרו ממנו, ולא ימר ולא יעביר--ראשית הארץ:  כי-קודש, ליהוה.  מח,טו וחמשת אלפים הנותר ברוחב, על-פני חמישה ועשרים אלף--חול-הוא לעיר, למושב ולמגרש; והייתה העיר, בתוכו.  מח,טז ואלה, מידותיה--פאת צפון חמש מאות וארבעת אלפים, ופאת-נגב חמש מאות וארבעת אלפים; ומפאת קדים, חמש מאות וארבעת אלפים, ופאת-ימה, חמש מאות וארבעת אלפים.  מח,יז והיה מגרש, לעיר--צפונה חמישים ומאתיים, ונגבה חמישים ומאתיים; וקדימה חמישים ומאתיים, וימה חמישים ומאתיים.  מח,יח והנותר באורך לעומת תרומת הקודש, עשרת אלפים קדימה ועשרת אלפים ימה, והיה, לעומת תרומת הקודש; והייתה תבואתו ללחם, לעובדי העיר.  מח,יט והעובד, העיר--יעבדוהו, מכול שבטי ישראל.  מח,כ כל-התרומה, חמישה ועשרים אלף, בחמישה ועשרים, אלף:  רביעית, תרימו את-תרומת הקודש, אל-אחוזת, העיר.  מח,כא והנותר לנשיא מזה ומזה לתרומת-הקודש ולאחוזת העיר אל-פני חמישה ועשרים אלף תרומה, עד-גבול קדימה, וימה על-פני חמישה ועשרים אלף על-גבול ימה, לעומת חלקים לנשיא; והייתה תרומת הקודש, ומקדש הבית בתוכו.  מח,כב ומאחוזת הלויים ומאחוזת העיר, בתוך אשר לנשיא יהיה:  בין גבול יהודה, ובין גבול בנימין--לנשיא, יהיה.  מח,כג ויתר, השבטים:  מפאת קדימה עד-פאת-ימה, בנימין אחד.  מח,כד ועל גבול בנימין, מפאת קדימה עד-פאת-ימה--שמעון אחד.  מח,כה ועל גבול שמעון, מפאת קדימה עד-פאת-ימה--יששכר אחד.  מח,כו ועל גבול יששכר, מפאת קדימה עד-פאת-ימה--זבולון אחד.  מח,כז ועל גבול זבולון, מפאת קדימה עד-פאת-ימה--גד אחד.  מח,כח ועל גבול גד, אל-פאת נגב תימנה:  והיה גבול מתמר, מי מריבת קודש, נחלה, על-הים הגדול.  מח,כט זאת הארץ אשר-תפילו מנחלה, לשבטי ישראל; ואלה, מחלקותם--נאום, אדוניי יהוה.  

מח,ל ואלה, תוצאות העיר:  מפאת צפון, חמש מאות וארבעת אלפים מידה.  מח,לא ושערי העיר, על-שמות שבטי ישראל, שערים שלושה, צפונה--שער ראובן אחד, שער יהודה אחד, שער לוי, אחד.  מח,לב ואל-פאת קדימה, חמש מאות וארבעת אלפים, ושערים, שלושה--ושער יוסף אחד, שער בנימין אחד, שער דן, אחד.  מח,לג ופאת-נגבה, חמש מאות וארבעת אלפים מידה, ושערים, שלושה--שער שמעון אחד, שער יששכר אחד, שער זבולון, אחד.  מח,לד פאת-ימה, חמש מאות וארבעת אלפים, שעריהם, שלושה--שער גד אחד, שער אשר אחד, שער נפתלי, אחד.  מח,לה סביב, שמונה עשר אלף; ושם-העיר מיום, יהוה שמה.

[הושע].
א,א דבר-יהוה אשר היה, אל-הושע בן-בארי, בימי עוזייה יותם אחז יחזקייה, מלכי יהודה--ובימי ירובעם בן-יואש, מלך ישראל.  א,ב תחילת דיבר-יהוה, בהושע:  
 
ויאמר יהוה אל-הושע, לך קח-לך אשת זנונים וילדי זנונים--כי-זנה תזנה הארץ, מאחרי יהוה.  א,ג וילך, וייקח, את-גומר, בת-דבליים; ותהר ותלד-לו, בן.  א,ד ויאמר יהוה אליו, קרא שמו יזרעאל:  כי-עוד מעט, ופקדתי את-דמי יזרעאל על-בית יהוא, והשבתי, ממלכות בית ישראל.  א,ה והיה, ביום ההוא; ושברתי את-קשת ישראל, בעמק יזרעאל.  א,ו ותהר עוד, ותלד בת, ויאמר לו, קרא שמה לא רוחמה:  כי לא אוסיף עוד, ארחם את-בית ישראל--כי-נשוא אשא, להם.  א,ז ואת-בית יהודה ארחם, והושעתים ביהוה אלוהיהם; ולא אושיעם, בקשת ובחרב ובמלחמה, בסוסים, ובפרשים.  א,ח ותגמול, את-לא רוחמה; ותהר, ותלד בן.  א,ט ויאמר, קרא שמו לא עמי:  כי אתם לא עמי, ואנוכי לא-אהיה לכם.  

ב,א והיה מספר בני-ישראל, כחול הים, אשר לא-יימד, ולא ייספר; והיה במקום אשר-ייאמר להם, לא-עמי אתם, ייאמר להם, בני אל-חי.  ב,ב ונקבצו בני-יהודה ובני-ישראל, יחדיו, ושמו להם ראש אחד, ועלו מן-הארץ:  כי גדול, יום יזרעאל.  ב,ג אמרו לאחיכם, עמי; ולאחותיכם, רוחמה.  ב,ד ריבו באימכם, ריבו--כי-היא לא אשתי, ואנוכי לא אישה; ותסר זנוניה מפניה, ונאפופיה מבין שדיה.  ב,ה פן-אפשיטנה ערומה--והצגתיה, כיום היוולדה; ושמתיה כמדבר, ושתיה כארץ צייה, והמיתיה, בצמא.  ב,ו ואת-בניה, לא ארחם:  כי-בני זנונים, המה.  ב,ז כי זנתה אימם, הובישה הורתם:  כי אמרה, אלכה אחרי מאהביי נותני לחמי ומימיי, צמרי ופשתי, שמני ושיקויי.  ב,ח לכן הנני-שך את-דרכך, בסירים; וגדרתי את-גדרה, ונתיבותיה לא תמצא.  ב,ט ורידפה את-מאהביה ולא-תשיג אותם, וביקשתם ולא תמצא; ואמרה, אלכה ואשובה אל-אישי הראשון--כי טוב לי אז, מעתה.  ב,י והיא, לא ידעה, כי אנוכי נתתי לה, הדגן והתירוש והיצהר; וכסף הרביתי לה וזהב, עשו לבעל.  ב,יא לכן אשוב--ולקחתי דגני בעיתו, ותירושי במועדו; והצלתי צמרי ופשתי, לכסות את-ערוותה.  ב,יב ועתה אגלה את-נבלותה, לעיני מאהביה; ואיש, לא-יצילנה מידי.  ב,יג והשבתי, כל-משושה, חגה, חודשה ושבתה--וכול, מועדה.  ב,יד והשימותי, גפנה ותאנתה, אשר אמרה אתנה המה לי, אשר נתנו-לי מאהביי; ושמתים ליער, ואכלתם חית השדה.  ב,טו ופקדתי עליה, את-ימי הבעלים אשר תקטיר להם, ותעד נזמה וחלייתה, ותלך אחרי מאהביה; ואותי שכחה, נאום-יהוה.  

ב,טז לכן, הנה אנוכי מפתיה, והולכתיה, המדבר; ודיברתי, על-ליבה.  ב,יז ונתתי לה את-כרמיה משם, ואת-עמק עכור לפתח תקווה; וענתה שמה כימי נעוריה, וכיום עלותה מארץ-מצריים.  ב,יח והיה ביום-ההוא נאום-יהוה, תקראי אישי; ולא-תקראי-לי עוד, בעלי.  ב,יט והסירותי את-שמות הבעלים, מפיה; ולא-ייזכרו עוד, בשמם.  ב,כ וכרתי להם ברית, ביום ההוא, עם-חית השדה ועם-עוף השמיים, ורמש האדמה; וקשת וחרב ומלחמה אשבור מן-הארץ, והשכבתים לבטח.  ב,כא ואירשתיך לי, לעולם; ואירשתיך לי בצדק ובמשפט, ובחסד וברחמים.  ב,כב ואירשתיך לי, באמונה; וידעת, את-יהוה.  

ב,כג והיה ביום ההוא, אענה נאום-יהוה--אענה, את-השמיים; והם, יענו את-הארץ.  ב,כד והארץ תענה, את-הדגן ואת-התירוש ואת-היצהר; והם, יענו את-יזרעאל.  ב,כה וזרעתיה לי בארץ, וריחמתי את-לא רוחמה; ואמרתי ללא-עמי עמי-אתה, והוא יאמר אלוהיי.  

ג,א ויאמר יהוה אליי, עוד לך אהב-אישה, אהובת ריע, ומנאפת:  כאהבת יהוה, את-בני ישראל, והם פונים אל-אלוהים אחרים, ואוהבי אשישי ענבים.  ג,ב ואכרהא לי, בחמישה עשר כסף; וחומר שעורים, ולתך שעורים.  ג,ג ואומר אליה, ימים רבים תשבי לי--לא תזני, ולא תהיי לאיש; וגם-אני, אלייך.  ג,ד כי ימים רבים, יישבו בני ישראל--אין מלך ואין שר, ואין זבח ואין מצבה; ואין איפוד, ותרפים.  ג,ה אחר, ישובו בני ישראל, וביקשו את-יהוה אלוהיהם, ואת דויד מלכם; ופחדו אל-יהוה ואל-טובו, באחרית הימים.  

ד,א שמעו דבר-יהוה, בני ישראל:  כי ריב ליהוה, עם-יושבי הארץ--כי אין-אמת ואין-חסד ואין-דעת אלוהים, בארץ.  ד,ב אלה וכחש, ורצוח וגנוב ונאוף; פרצו, ודמים בדמים נגעו.  ד,ג על-כן תאבל הארץ, ואומלל כל-יושב בה, בחית השדה, ובעוף השמיים; וגם-דגי הים, ייאספו.  ד,ד אך איש אל-ירב, ואל-יוכח איש; ועמך, כמריבי כוהן.  ד,ה וכשלת היום, וכשל גם-נביא עימך לילה; ודמיתי, אימך.  ד,ו נדמו עמי, מבלי הדעת:  כי-אתה הדעת מאסת, ואמאסך מכהן לי, ותשכח תורת אלוהיך, אשכח בניך גם-אני.  ד,ז כרובם, כן חטאו-לי; כבודם, בקלון אמיר.  ד,ח חטאת עמי, יאכלו; ואל-עוונם, ישאו נפשו.  ד,ט והיה כעם, ככוהן; ופקדתי עליו דרכיו, ומעלליו אשיב לו.  ד,י ואכלו ולא ישבעו, הזנו ולא יפרוצו:  כי-את-יהוה עזבו, לשמור.  ד,יא זנות ויין ותירוש, ייקח-לב.  ד,יב עמי בעצו ישאל, ומקלו יגיד לו:  כי רוח זנונים התעה, ויזנו מתחת אלוהיהם.  ד,יג על-ראשי ההרים יזבחו, ועל-הגבעות יקטרו, תחת אלון ולבנה ואלה, כי טוב צילה; על-כן, תזנינה בנותיכם, וכלותיכם, תנאפנה.  ד,יד לא-אפקוד על-בנותיכם כי תזנינה, ועל-כלותיכם כי תנאפנה--כי-הם עם-הזונות יפרדו, ועם-הקדשות יזבחו; ועם לא-יבין, יילבט.  ד,טו אם-זונה אתה ישראל, אל-יאשם יהודה; ואל-תבואו הגלגל, ואל-תעלו בית אוון, ואל-תישבעו, חי-יהוה.  ד,טז כי כפרה סוררה, סרר ישראל; עתה ירעם יהוה, ככבש במרחב.  ד,יז חבור עצבים אפריים, הנח-לו.  ד,יח סר, סובאם; הזנה הזנו, אהבו הבו קלון מגיניה.  ד,יט צרר רוח אותה, בכנפיה; ויבושו, מזבחותם.  

ה,א שמעו-זאת הכוהנים והקשיבו בית ישראל, ובית המלך האזינו--כי לכם, המשפט:  כי-פח הייתם למצפה, ורשת פרושה על-תבור.  ה,ב ושחטה שטים, העמיקו; ואני, מוסר לכולם.  ה,ג אני ידעתי אפריים, וישראל לא-נכחד ממני:  כי עתה הזנית אפריים, נטמא ישראל.  ה,ד לא ייתנו מעלליהם, לשוב אל-אלוהיהם:  כי רוח זנונים בקרבם, ואת-יהוה לא ידעו.  ה,ה וענה גאון-ישראל, בפניו; וישראל ואפריים, ייכשלו בעוונם--כשל גם-יהודה, עימם.  ה,ו בצאנם ובבקרם, ילכו לבקש את-יהוה--ולא ימצאו:  חלץ, מהם.  ה,ז ביהוה בגדו, כי-בנים זרים ילדו; עתה יאכלם חודש, את-חלקיהם.  

ה,ח תקעו שופר בגבעה, חצוצרה ברמה; הריעו בית אוון, אחריך בנימין.  ה,ט אפריים לשמה תהיה, ביום תוכחה; בשבטי, ישראל, הודעתי, נאמנה.  ה,י היו שרי יהודה, כמסיגי גבול; עליהם, אשפוך כמים עברתי.  ה,יא עשוק אפריים, רצוץ משפט:  כי הואיל, הלך אחרי-צו.  ה,יב ואני כעש, לאפריים; וכרקב, לבית יהודה.  ה,יג וירא אפריים את-חולייו, ויהודה את-מזורו, וילך אפריים אל-אשור, וישלח אל-מלך ירב; והוא, לא יוכל לרפוא לכם, ולא-יגהה מכם, מזור.  ה,יד כי אנוכי כשחל לאפריים, וככפיר לבית יהודה; אני אני אטרוף ואלך, אשא ואין מציל.  ה,טו אלך אשובה אל-מקומי, עד אשר-יאשמו וביקשו פניי:  בצר להם, ישחרונני.  ו,א לכו ונשובה אל-יהוה, כי הוא טרף וירפאנו; יך, ויחבשנו.  ו,ב יחיינו, מיומיים; ביום, השלישי, יקימנו, ונחיה לפניו.  ו,ג ונדעה נרדפה, לדעת את-יהוה, כשחר, נכון מוצאו; ויבוא כגשם לנו, כמלקוש יורה ארץ.  ו,ד מה אעשה-לך אפריים, מה אעשה-לך יהודה; וחסדכם, כענן-בוקר, וכטל, משכים הולך.  ו,ה על-כן, חצבתי בנביאים--הרגתים, באמרי-פי; ומשפטיך, אור ייצא.  ו,ו כי חסד חפצתי, ולא-זבח; ודעת אלוהים, מעולות.  ו,ז והמה, כאדם עברו ברית; שם, בגדו בי.  ו,ח גלעד, קרית פועלי אוון--עקובה, מדם.  ו,ט וכחכי איש גדודים, חבר כוהנים, דרך, ירצחו-שכמה:  כי זימה, עשו.  ו,י בבית, ישראל, ראיתי, שערורייה; שם זנות לאפריים, נטמא ישראל.  ו,יא גם-יהודה, שת קציר לך, בשובי, שבות עמי.  

ז,א כרופאי לישראל, ונגלה עוון אפריים ורעות שומרון--כי פעלו, שקר; וגנב יבוא, פשט גדוד בחוץ.  ז,ב ובל-יאמרו, ללבבם, כל-רעתם, זכרתי; עתה סבבום מעלליהם, נגד פניי היו.  ז,ג ברעתם, ישמחו-מלך; ובכחשיהם, שרים.  ז,ד כולם, מנאפים--כמו תנור, בוערה מאופה; ישבות מעיר, מלוש בצק עד-חומצתו.  ז,ה יום מלכנו, החלו שרים חמת מיין; משך ידו, את-לוצצים.  ז,ו כי-קירבו כתנור ליבם, באורבם:  כל-הלילה, ישן אופהם--בוקר, הוא בוער כאש להבה.  ז,ז כולם ייחמו כתנור, ואכלו את-שופטיהם; כל-מלכיהם נפלו, אין-קורא בהם אליי.  ז,ח אפריים, בעמים הוא יתבולל; אפריים היה עוגה, בלי הפוכה.  ז,ט אכלו זרים כוחו, והוא לא ידע; גם-שיבה זרקה בו, והוא לא ידע.  ז,י וענה גאון-ישראל, בפניו; ולא-שבו אל-יהוה אלוהיהם, ולא ביקשוהו בכל-זאת.  ז,יא ויהי אפריים, כיונה פותה אין לב; מצריים קראו, אשור הלכו.  ז,יב כאשר ילכו, אפרוש עליהם רשתי--כעוף השמיים, אורידם; אייסירם, כשמע לעדתם.  

ז,יג אוי להם כי-נדדו ממני, שוד להם כי-פשעו בי; ואנוכי אפדם--והמה, דיברו עליי כזבים.  ז,יד ולא-זעקו אליי בליבם, כי יילילו על-משכבותם; על-דגן ותירוש יתגוררו, יסורו בי.  ז,טו ואני ייסרתי, חיזקתי זרועותם; ואליי, יחשבו-רע.  ז,טז ישובו לא על, היו כקשת רמייה--ייפלו בחרב שריהם, מזעם לשונם; זו לעגם, בארץ מצריים.  ח,א אל-חיכך שופר, כנשר על-בית יהוה--יען עברו בריתי, ועל-תורתי פשעו.  ח,ב לי, יזעקו; אלוהיי ידענוך, ישראל.  ח,ג זנח ישראל, טוב; אויב, ירדפו.  ח,ד הם המליכו ולא ממני, השירו ולא ידעתי; כספם וזהבם, עשו להם עצבים, למען, ייכרת.  ח,ה זנח עגלך שומרון, חרה אפי בם; עד-מתיי, לא יוכלו ניקיון.  ח,ו כי מישראל, והוא--חרש עשהו, ולא אלוהים הוא:  כי-שבבים יהיה, עגל שומרון.  ח,ז כי רוח יזרעו, וסופתה יקצורו; קמה אין-לו, צמח בלי יעשה-קמח--אוליי יעשה, זרים יבלעוהו.  ח,ח נבלע, ישראל; עתה היו בגויים, ככלי אין-חפץ בו.  ח,ט כי-המה עלו אשור, פרא בודד לו; אפריים, התנו אהבים.  ח,י גם כי-יתנו בגויים, עתה אקבצם; ויחלו מעט, ממשא מלך שרים.  ח,יא כי-הרבה אפריים מזבחות, לחטוא:  היו-לו מזבחות, לחטוא.  ח,יב אכתוב-לו--רובי, תורתי:  כמו-זר, נחשבו.  ח,יג זבחי הבהביי, יזבחו בשר ויאכלו--יהוה, לא רצם; עתה יזכור עוונם, ויפקוד חטאותם--המה, מצריים ישובו.  ח,יד וישכח ישראל את-עושהו, וייבן היכלות, ויהודה, הרבה ערים בצורות; ושילחתי-אש בעריו, ואכלה ארמנותיה.  

ט,א אל-תשמח ישראל אל-גיל כעמים, כי זנית מעל אלוהיך; אהבת אתנן, על כל-גורנות דגן.  ט,ב גורן ויקב, לא ירעם; ותירוש, יכחש בה.  ט,ג לא יישבו, בארץ יהוה; ושב אפריים מצריים, ובאשור טמא יאכלו.  ט,ד לא-ייסכו ליהוה יין, ולא יערבו-לו--זבחיהם כלחם אונים להם, כל-אוכליו ייטמאו:  כי-לחמם לנפשם, לא יבוא בית יהוה.  ט,ה מה-תעשו, ליום מועד, וליום, חג-יהוה.  ט,ו כי-הנה הלכו משוד, מצריים תקבצם מוף תקברם; מחמד לכספם, קימוש יירשם, חוח, באוהליהם.  ט,ז באו ימי הפקודה, באו ימי השילום--יידעו, ישראל; אוויל הנביא, משוגע איש הרוח--על רוב עוונך, ורבה משטמה.  ט,ח צופה אפריים, עם-אלוהיי; נביא פח יקוש, על-כל-דרכיו--משטמה, בבית אלוהיו.  ט,ט העמיקו שיחתו, כימי הגבעה; יזכור עוונם, יפקוד חטאותם.  

ט,י כענבים במדבר, מצאתי ישראל--כביכורה בתאנה בראשיתה, ראיתי אבותיכם; המה באו בעל-פעור, ויינזרו לבושת, ויהיו שיקוצים, כאוהבם.  ט,יא אפריים, כעוף יתעופף כבודם; מלידה ומבטן, ומהריון.  ט,יב כי אם-יגדלו את-בניהם, ושיכלתים מאדם:  כי-גם-אוי להם, בשורי מהם.  ט,יג אפריים כאשר-ראיתי לצור, שתולה בנווה; ואפריים, להוציא אל-הורג בניו.  ט,יד תן-להם יהוה, מה-תיתן; תן-להם רחם משכיל, ושדיים צומקים.  ט,טו כל-רעתם בגלגל, כי-שם שנאתים, על רוע מעלליהם, מביתי אגרשם; לא אוסף אהבתם, כל-שריהם סוררים.  ט,טז הוכה אפריים--שורשם יבש, פרי בל-יעשון; גם כי יילדון, והמתי מחמדי בטנם.  ט,יז ימאסם אלוהיי, כי לא שמעו לו; ויהיו נודדים, בגויים.  

י,א גפן בוקק ישראל, פרי ישווה-לו; כרוב לפרייו, הרבה למזבחות--כטוב לארצו, היטיבו מצבות.  י,ב חלק ליבם, עתה יאשמו; הוא יערוף מזבחותם, ישודד מצבותם.  י,ג כי עתה יאמרו, אין מלך לנו:  כי לא יראנו את-יהוה, והמלך מה-יעשה-לנו.  י,ד דיברו דברים, אלות שוא כרות ברית; ופרח כראש משפט, על תלמי שדיי.  י,ה לעגלות בית אוון, יגורו שכן שומרון:  כי-אבל עליו עמו, וכמריו עליו יגילו--על-כבודו, כי-גלה ממנו.  י,ו גם-אותו לאשור יובל, מנחה למלך ירב; בושנה אפריים ייקח, ויבוש ישראל מעצתו.  י,ז נדמה שומרון, מלכה, כקצף, על-פני-מים.  י,ח ונשמדו במות אוון, חטאת ישראל--קוץ ודרדר, יעלה על-מזבחותם; ואמרו להרים כסונו, ולגבעות נפלו עלינו.  

י,ט מימי, הגבעה, חטאת, ישראל; שם עמדו, לא-תשיגם בגבעה מלחמה על-בני עלווה.  י,י באוותי, ואיסורם; ואוספו עליהם עמים, באוסרם לשתי עוונותם.  י,יא ואפריים עגלה מלומדה, אוהבתי לדוש, ואני עברתי, על-טוב צווארה; ארכיב אפריים יחרוש יהודה, ישדד-לו יעקוב.  י,יב זרעו לכם לצדקה קצרו לפי-חסד, נירו לכם ניר; ועת, לדרוש את-יהוה, עד-יבוא, ויורה צדק לכם.  י,יג חרשתם-רשע עוולתה קצרתם, אכלתם פרי-כחש--כי-בטחת בדרכך, ברוב גיבוריך.  י,יד וקם שאון, בעמך, וכל-מבצריך יושד, כשוד שלמן בית ארבאל ביום מלחמה:  אם על-בנים, רוטשה.  י,טו ככה, עשה לכם בית-אל, מפני, רעת רעתכם; בשחר, נדמה נדמה מלך ישראל.  יא,א כי נער ישראל, ואוהבהו; וממצריים, קראתי לבני.  יא,ב קראו, להם; כן, הלכו מפניהם--לבעלים יזבחו, ולפסילים יקטרון.  יא,ג ואנוכי תירגלתי לאפריים, קחם על-זרועותיו; ולא ידעו, כי רפאתים.  יא,ד בחבלי אדם אמשכם בעבותות אהבה, ואהיה להם כמרימי עול על לחיהם; ואט אליו, אוכיל.  יא,ה לא ישוב אל-ארץ מצריים, ואשור הוא מלכו:  כי מיאנו, לשוב.  יא,ו וחלה חרב בעריו, וכילתה בדיו ואכלה--ממועצותיהם.  יא,ז ועמי תלואים, למשובתי; ואל-על, יקראוהו--יחד, לא ירומם.  יא,ח איך אתנך אפריים, אמגנך ישראל--איך אתנך כאדמה, אשימך כצבויים; נהפך עליי ליבי, יחד נכמרו ניחומיי.  יא,ט לא אעשה חרון אפי, לא אשוב לשחת אפריים:  כי אל אנוכי, ולא-איש--בקרבך קדוש, ולא אבוא בעיר.  יא,י אחרי יהוה ילכו, כאריה ישאג:  כי-הוא ישאג, ויחרדו בנים מים.  יא,יא יחרדו כציפור ממצריים, וכיונה מארץ אשור; והושבתים על-בתיהם, נאום-יהוה.  

יב,א סבבוני בכחש אפריים, ובמרמה בית ישראל; ויהודה, עוד רד עם-אל, ועם-קדושים, נאמן.  יב,ב אפריים רועה רוח, ורודף קדים--כל-היום, כזב ושוד ירבה; וברית עם-אשור יכרותו, ושמן למצריים יובל.  יב,ג וריב ליהוה, עם-יהודה; ולפקוד על-יעקוב כדרכיו, כמעלליו ישיב לו.  יב,ד בבטן, עקב את-אחיו; ובאונו, שרה את-אלוהים.  יב,ה וישר אל-מלאך ויוכל, בכה ויתחנן-לו; בית-אל, ימצאנו, ושם, ידבר עימנו.  יב,ו ויהוה, אלוהי הצבאות--יהוה, זכרו.  יב,ז ואתה, באלוהיך תשוב; חסד ומשפט שמור, וקווה אל-אלוהיך תמיד.  יב,ח כנען, בידו מאזני מרמה--לעשוק אהב.  יב,ט ויאמר אפריים--אך עשרתי, מצאתי און לי; כל-יגיעיי, לא ימצאו-לי עוון אשר-חטא.  יב,י ואנוכי יהוה אלוהיך, מארץ מצריים; עוד אושיבך באוהלים, כימי מועד.  יב,יא ודיברתי, על-הנביאים, ואנוכי, חזון הרביתי; וביד הנביאים, אדמה.  יב,יב אם-גלעד אוון אך-שוא היו, בגלגל שוורים זיבחו; גם מזבחותם כגלים, על תלמי שדיי.  יב,יג ויברח יעקוב, שדה ארם; ויעבוד ישראל באישה, ובאישה שמר.  יב,יד ובנביא, העלה יהוה את-ישראל ממצריים; ובנביא, נשמר.  יב,טו הכעיס אפריים, תמרורים; ודמיו, עליו ייטוש, וחרפתו, ישיב לו אדוניו.  יג,א כדבר אפריים רתת, נשא הוא בישראל; ויאשם בבעל, וימות.  יג,ב ועתה יוסיפו לחטוא, ויעשו להם מסכה מכספם כתבונם עצבים, מעשה חרשים, כולו; להם, הם אומרים, זובחי אדם, עגלים יישקון.  יג,ג לכן, יהיו כענן-בוקר, וכטל, משכים הולך; כמוץ יסוער מגורן, וכעשן מארובה.  יג,ד ואנוכי יהוה אלוהיך, מארץ מצריים; ואלוהים זולתי לא תדע, ומושיע אין בלתי.  יג,ה אני ידעתיך, במדבר--בארץ, תלאובות.  יג,ו כמרעיתם, וישבעו--שבעו, וירם ליבם; על-כן, שכחוני.  יג,ז ואהי להם, כמו-שחל--כנמר, על-דרך אשור.  יג,ח אפגשם כדוב שכול, ואקרע סגור ליבם; ואוכלם שם כלביא, חית השדה תבקעם.  יג,ט שיחתך ישראל, כי-בי בעזרך.  יג,י אהי מלכך איפוא, ויושיעך בכל-עריך; ושופטיך--אשר אמרת, תנה-לי מלך ושרים.  יג,יא אתן-לך מלך באפי, ואקח בעברתי.  

יג,יב צרור עוון אפריים, צפונה חטאתו.  יג,יג חבלי יולדה, יבואו לו; הוא-בן לא חכם, כי-עת לא-יעמוד במשבר בנים.  יג,יד מיד שאול אפדם, ממוות אגאלם; אהי דבריך מוות, אהי קוטבך שאול--נוחם, ייסתר מעיניי.  יג,טו כי הוא, בין אחים יפריא; יבוא קדים רוח יהוה ממדבר עולה, ויבוש מקורו ויחרב מעיינו--הוא ישסה, אוצר כל-כלי חמדה.  יד,א תאשם, שומרון, כי מרתה, באלוהיה; בחרב ייפולו--עולליהם ירוטשו, והרייותיו יבוקעו.  

יד,ב שובה, ישראל, עד, יהוה אלוהיך:  כי כשלת, בעוונך.  יד,ג קחו עימכם דברים, ושובו אל-יהוה; אמרו אליו, כל-תישא עוון וקח-טוב, ונשלמה פרים, שפתינו.  יד,ד אשור לא יושיענו, על-סוס לא נרכב, ולא-נאמר עוד אלוהינו, למעשה ידינו--אשר-בך, ירוחם יתום.  יד,ה ארפא, משובתם--אוהבם, נדבה:  כי שב אפי, ממנו.  יד,ו אהיה כטל לישראל, יפרח כשושנה; ויך שורשיו, כלבנון.  יד,ז ילכו, יונקותיו, ויהי כזית, הודו; וריח לו, כלבנון.  יד,ח ישובו יושבי בצילו, יחייו דגן ויפרחו כגפן; זכרו, כיין לבנון.  יד,ט אפריים, מה-לי עוד לעצבים; אני עניתי ואשורנו, אני כברוש רענן--ממני, פרייך נמצא.  יד,י מי חכם ויבן אלה, נבון ויידעם:  כי-ישרים דרכי יהוה, וצדיקים ילכו בם, ופושעים, ייכשלו בם.

[יואל].
א,א דבר-יהוה אשר היה, אל-יואל בן-פתואל.  א,ב שמעו-זאת, הזקנים, והאזינו, כול יושבי הארץ; ההייתה זאת בימיכם, ואם בימי אבותיכם.  א,ג עליה, לבניכם ספרו; ובניכם, לבניהם, ובניהם, לדור אחר.  א,ד יתר הגזם אכל הארבה, ויתר הארבה אכל הילק; ויתר הילק, אכל החסיל.  א,ה הקיצו שיכורים ובכו, והילילו כל-שותי יין; על-עסיס, כי נכרת מפיכם.  א,ו כי-גוי עלה על-ארצי, עצום ואין מספר; שיניו שיני אריה, ומתלעות לביא לו.  א,ז שם גפני לשמה, ותאנתי לקצפה; חשוף חשפה והשליך, הלבינו שריגיה.  א,ח אלי, כבתולה חגורת-שק על-בעל נעוריה.  א,ט הוכרת מנחה ונסך, מבית יהוה; אבלו, הכוהנים, משרתי, יהוה.  א,י שודד שדה, אבלה אדמה:  כי שודד דגן, הוביש תירוש אומלל יצהר.  א,יא הובישו איכרים, הילילו כורמים, על-חיטה, ועל-שעורה:  כי אבד, קציר שדה.  א,יב הגפן הובישה, והתאנה אומללה; רימון גם-תמר ותפוח, כל-עצי השדה יבשו--כי-הוביש ששון, מן-בני אדם.  

א,יג חגרו וספדו הכוהנים, הילילו משרתי מזבח--בואו לינו בשקים, משרתי אלוהיי:  כי נמנע מבית אלוהיכם, מנחה ונסך.  א,יד קדשו-צום, קראו עצרה--אספו זקנים כול יושבי הארץ, בית יהוה אלוהיכם; וזעקו, אל-יהוה.  א,טו אהה, ליום:  כי קרוב יום יהוה, וכשוד משדיי יבוא.  א,טז הלוא נגד עינינו, אוכל נכרת; מבית אלוהינו, שמחה וגיל.  א,יז עבשו פרודות, תחת מגרפותיהם--נשמו אוצרות, נהרסו ממגורות:  כי הוביש, דגן.  א,יח מה-נאנחה בהמה, נבוכו עדרי בקר--כי אין מרעה, להם; גם-עדרי הצאן, נאשמו.  א,יט אליך יהוה, אקרא:  כי אש, אכלה נאות מדבר, ולהבה, ליהטה כל-עצי השדה.  א,כ גם-בהמות שדה, תערוג אליך:  כי יבשו, אפיקי מים, ואש, אכלה נאות המדבר.  

ב,א תקעו שופר בציון, והריעו בהר קודשי--ירגזו, כול יושבי הארץ:  כי-בא יום-יהוה, כי קרוב.  ב,ב יום חושך ואפילה, יום ענן וערפל, כשחר, פרוש על-ההרים; עם, רב ועצום--כמוהו לא נהיה מן-העולם, ואחריו לא יוסף עד-שני דור ודור.  ב,ג לפניו אכלה אש, ואחריו תלהט להבה; כגן-עדן הארץ לפניו, ואחריו מדבר שממה, וגם-פליטה, לא-הייתה לו.  ב,ד כמראה סוסים, מראהו; וכפרשים, כן ירוצון.  ב,ה כקול מרכבות, על-ראשי ההרים ירקדון--כקול להב אש, אוכלה קש; כעם עצום, ערוך מלחמה.  ב,ו מפניו, יחילו עמים; כל-פנים, קיבצו פארור.  ב,ז כגיבורים ירוצון, כאנשי מלחמה יעלו חומה; ואיש בדרכיו ילכון, ולא יעבטון אורחותם.  ב,ח ואיש אחיו לא ידחקון, גבר במסילתו ילכון; ובעד השלח ייפולו, לא יבצעו.  ב,ט בעיר ישוקו, בחומה ירוצון--בבתים, יעלו; בעד החלונים יבואו, כגנב.  ב,י לפניו רגזה ארץ, רעשו שמיים; שמש וירח קדרו, וכוכבים אספו נוגהם.  ב,יא ויהוה, נתן קולו לפני חילו--כי רב מאוד מחנהו, כי עצום עושה דברו:  כי-גדול יום-יהוה ונורא מאוד, ומי יכילנו.  ב,יב וגם-עתה, נאום-יהוה, שובו עדיי, בכל-לבבכם; ובצום ובבכי, ובמספד.  ב,יג וקרעו לבבכם ואל-בגדיכם, ושובו אל-יהוה אלוהיכם:  כי-חנון ורחום, הוא--ארך אפיים ורב-חסד, וניחם על-הרעה.  ב,יד מי יודע, ישוב וניחם; והשאיר אחריו, ברכה--מנחה ונסך, ליהוה אלוהיכם.  

ב,טו תקעו שופר, בציון; קדשו-צום, קראו עצרה.  ב,טז אספו-עם קדשו קהל, קבצו זקנים--אספו עוללים, ויונקי שדיים:  ייצא חתן מחדרו, וכלה מחופתה.  ב,יז בין האולם, ולמזבח, יבכו הכוהנים, משרתי יהוה; ויאמרו חוסה יהוה על-עמך, ואל-תיתן נחלתך לחרפה למשול-בם גויים--למה יאמרו בעמים, איה אלוהיהם.  ב,יח ויקנא יהוה, לארצו; ויחמול, על-עמו.  ב,יט ויען יהוה ויאמר לעמו, הנני שולח לכם את-הדגן והתירוש והיצהר, ושבעתם, אותו; ולא-אתן אתכם עוד חרפה, בגויים.  ב,כ ואת-הצפוני ארחיק מעליכם, והדחתיו אל-ארץ צייה ושממה--את-פניו אל-הים הקדמוני, וסופו אל-הים האחרון; ועלה בואשו, ותעל צחנתו--כי הגדיל, לעשות.  ב,כא אל-תיראי, אדמה; גילי ושמחי, כי-הגדיל יהוה לעשות.  ב,כב אל-תיראו בהמות שדיי, כי דשאו נאות מדבר:  כי-עץ נשא פרייו, תאנה וגפן נתנו חילם.  ב,כג ובני ציון, גילו ושמחו ביהוה אלוהיכם, כי-נתן לכם את-המורה, לצדקה; ויורד לכם, גשם מורה ומלקוש--בראשון.  ב,כד ומלאו הגורנות, בר; והשיקו היקבים, תירוש ויצהר.  ב,כה ושילמתי לכם, את-השנים, אשר אכל הארבה, הילק והחסיל והגזם:  חילי, הגדול, אשר שילחתי, בכם.  ב,כו ואכלתם אכול, ושבוע, והיללתם את-שם יהוה אלוהיכם, אשר-עשה עימכם להפליא; ולא-יבושו עמי, לעולם.  ב,כז וידעתם, כי בקרב ישראל אני, ואני יהוה אלוהיכם, ואין עוד; ולא-יבושו עמי, לעולם.  

ג,א והיה אחרי-כן, אשפוך את-רוחי על-כל-בשר, וניבאו, בניכם ובנותיכם; זקניכם, חלומות יחלומון--בחוריכם, חזיונות יראו.  ג,ב וגם על-העבדים, ועל-השפחות, בימים ההמה, אשפוך את-רוחי.  ג,ג ונתתי, מופתים, בשמיים, ובארץ:  דם ואש, ותימרות עשן.  ג,ד השמש ייהפך לחושך, והירח לדם--לפני, בוא יום יהוה, הגדול, והנורא.  ג,ה והיה, כול אשר-יקרא בשם יהוה--יימלט:  כי בהר-ציון ובירושלים תהיה פליטה, כאשר אמר יהוה, ובשרידים, אשר יהוה קורא.  ד,א כי, הנה בימים ההמה--ובעת ההיא:  אשר אשיב את-שבות יהודה, וירושלים.  ד,ב וקיבצתי, את-כל-הגויים, והורדתים, אל-עמק יהושפט; ונשפטתי עימם שם, על-עמי ונחלתי ישראל אשר פיזרו בגויים, ואת-ארצי, חילקו.  ד,ג ואל-עמי, ידו גורל; וייתנו הילד בזונה, והילדה מכרו ביין וישתו.  ד,ד וגם מה-אתם לי, צור וצידון, וכול, גלילות פלשת; הגמול, אתם משלמים עליי, ואם-גומלים אתם עליי, קל מהרה אשיב גמולכם בראשכם.  ד,ה אשר-כספי וזהבי, לקחתם; ומחמדיי, הטובים, הבאתם, להיכליכם.  ד,ו ובני יהודה ובני ירושלים, מכרתם לבני היוונים, למען הרחיקם, מעל גבולם.  ד,ז הנני מעירם--מן-המקום, אשר-מכרתם אותם שמה; והשיבותי גמולכם, בראשכם.  ד,ח ומכרתי את-בניכם ואת-בנותיכם, ביד בני יהודה, ומכרום לשביים, אל-גוי רחוק:  כי יהוה, דיבר.  

ד,ט קראו-זאת, בגויים, קדשו, מלחמה; העירו, הגיבורים--ייגשו יעלו, כול אנשי המלחמה.  ד,י כותו איתיכם לחרבות, ומזמרותיכם לרמחים; החלש, יאמר גיבור אני.  ד,יא עושו ובואו כל-הגויים מסביב, ונקבצו; שמה, הנחת יהוה גיבוריך.  ד,יב ייעורו ויעלו הגויים, אל-עמק יהושפט:  כי שם, אשב לשפוט את-כל-הגויים--מסביב.  ד,יג שלחו מגל, כי בשל קציר; בואו רדו, כי-מלאה גת--השיקו היקבים, כי רבה רעתם.  ד,יד המונים המונים, בעמק החרוץ:  כי קרוב יום יהוה, בעמק החרוץ.  ד,טו שמש וירח, קדרו; וכוכבים, אספו נוגהם.  ד,טז ויהוה מציון ישאג, ומירושלים ייתן קולו, ורעשו, שמיים וארץ; ויהוה מחסה לעמו, ומעוז לבני ישראל.  ד,יז וידעתם, כי אני יהוה אלוהיכם, שוכן, בציון הר-קודשי; והייתה ירושלים קודש, וזרים לא-יעברו-בה עוד.  

ד,יח והיה ביום ההוא ייטפו ההרים עסיס, והגבעות תלכנה חלב, וכל-אפיקי יהודה, ילכו מים; ומעיין, מבית יהוה ייצא, והשקה, את-נחל השיטים.  ד,יט מצריים, לשממה תהיה, ואדום, למדבר שממה תהיה; מחמס בני יהודה, אשר-שפכו דם-נקיא בארצם.  ד,כ ויהודה, לעולם תשב; וירושלים, לדור ודור.  ד,כא וניקיתי, דמם לא-ניקיתי; ויהוה, שוכן בציון. 

[עמוס].
א,א דברי עמוס, אשר-היה בנוקדים מתקוע:  אשר חזה על-ישראל בימי עוזייה מלך-יהודה, ובימי ירובעם בן-יואש מלך ישראל--שנתיים, לפני הרעש.  א,ב ויאמר--יהוה מציון ישאג, ומירושלים ייתן קולו; ואבלו נאות הרועים, ויבש ראש הכרמל.  

א,ג כה, אמר יהוה, על-שלושה פשעי דמשק, ועל-ארבעה לא אשיבנו:  על-דושם בחרוצות הברזל, את-הגלעד.  א,ד ושילחתי אש, בבית חזאל; ואכלה, ארמנות בן-הדד.  א,ה ושברתי, בריח דמשק, והכרתי יושב מבקעת-אוון, ותומך שבט מבית עדן; וגלו עם-ארם קירה, אמר יהוה.  

א,ו כה, אמר יהוה, על-שלושה פשעי עזה, ועל-ארבעה לא אשיבנו:  על-הגלותם גלות שלמה, להסגיר לאדום.  א,ז ושילחתי אש, בחומת עזה; ואכלה, ארמנותיה.  א,ח והכרתי יושב מאשדוד, ותומך שבט מאשקלון; והשיבותי ידי על-עקרון, ואבדו שארית פלשתים--אמר, אדוניי יהוה.  

א,ט כה, אמר יהוה, על-שלושה פשעי-צור, ועל-ארבעה לא אשיבנו:  על-הסגירם גלות שלמה, לאדום, ולא זכרו, ברית אחים.  א,י ושילחתי אש, בחומת צור; ואכלה, ארמנותיה.  

א,יא כה, אמר יהוה, על-שלושה פשעי אדום, ועל-ארבעה לא אשיבנו:  על-רודפו בחרב אחיו, ושיחת רחמיו, ויטרוף לעד אפו, ועברתו שמרה נצח.  א,יב ושילחתי אש, בתימן; ואכלה, ארמנות בוצרה.  

א,יג כה, אמר יהוה, על-שלושה פשעי בני-עמון, ועל-ארבעה לא אשיבנו:  על-בקעם הרות הגלעד, למען הרחיב את-גבולם.  א,יד והצתי אש בחומת רבה, ואכלה ארמנותיה; בתרועה ביום מלחמה, בסער ביום סופה.  א,טו והלך מלכם, בגולה; הוא ושריו יחדיו, אמר יהוה.  

ב,א כה, אמר יהוה, על-שלושה פשעי מואב, ועל-ארבעה לא אשיבנו:  על-שורפו עצמות מלך-אדום, לשיד.  ב,ב ושילחתי-אש במואב, ואכלה ארמנות הקרייות; ומת בשאון מואב, בתרועה בקול שופר.  ב,ג והכרתי שופט, מקרבה; וכל-שריה אהרוג עימו, אמר יהוה.  

ב,ד כה, אמר יהוה, על-שלושה פשעי יהודה, ועל-ארבעה לא אשיבנו:  על-מואסם את-תורת יהוה, וחוקיו לא שמרו, ויתעום כזביהם, אשר-הלכו אבותם אחריהם.  ב,ה ושילחתי אש, ביהודה; ואכלה, ארמנות ירושלים.  

ב,ו כה, אמר יהוה, על-שלושה פשעי ישראל, ועל-ארבעה לא אשיבנו:  על-מכרם בכסף צדיק, ואביון בעבור נעליים.  ב,ז השואפים על-עפר-ארץ בראש דלים, ודרך ענווים יטו; ואיש ואביו, ילכו אל-הנערה, למען חלל, את-שם קודשי.  ב,ח ועל-בגדים חבולים יטו, אצל כל-מזבח; ויין ענושים ישתו, בית אלוהיהם.  ב,ט ואנוכי השמדתי את-האמורי, מפניהם, אשר כגובה ארזים גובהו, וחסון הוא כאלונים; ואשמיד פרייו ממעל, ושורשיו מתחת.  ב,י ואנוכי העליתי אתכם, מארץ מצריים; ואולך אתכם במדבר ארבעים שנה, לרשת את-ארץ האמורי.  ב,יא ואקים מבניכם לנביאים, ומבחוריכם לנזירים; האף אין-זאת בני ישראל, נאום-יהוה.  ב,יב ותשקו את-הנזירים, יין; ועל-הנביאים ציוויתם לאמור, לא תינבאו.  ב,יג הנה אנוכי מעיק, תחתיכם, כאשר תעיק העגלה, המלאה לה עמיר.  ב,יד ואבד מנוס מקל, וחזק לא-יאמץ כוחו; וגיבור, לא-ימלט נפשו.  ב,טו ותופש הקשת לא יעמוד, וקל ברגליו לא ימלט; ורוכב הסוס, לא ימלט נפשו.  ב,טז ואמיץ ליבו, בגיבורים--ערום ינוס ביום-ההוא, נאום-יהוה.  

ג,א שמעו את-הדבר הזה, אשר דיבר יהוה עליכם--בני ישראל:  על כל-המשפחה, אשר העליתי מארץ מצריים לאמור.  ג,ב רק אתכם ידעתי, מכול משפחות האדמה; על-כן אפקוד עליכם, את כל-עוונותיכם.  ג,ג הילכו שניים, יחדיו, בלתי, אם-נועדו.  ג,ד הישאג אריה ביער, וטרף אין לו; הייתן כפיר קולו ממעונתו, בלתי אם-לכד.  ג,ה התיפול ציפור על-פח הארץ, ומוקש אין לה; היעלה-פח, מן-האדמה, ולכוד, לא ילכוד.  ג,ו אם-ייתקע שופר בעיר, ועם לא יחרדו; אם-תהיה רעה בעיר, ויהוה לא עשה.  ג,ז כי לא יעשה אדוניי יהוה, דבר, כי אם-גלה סודו, אל-עבדיו הנביאים.  ג,ח אריה שאג, מי לא יירא; אדוניי יהוה דיבר, מי לא יינבא.  ג,ט השמיעו על-ארמנות באשדוד, ועל-ארמנות בארץ מצריים; ואמרו, היאספו על-הרי שומרון, וראו מהומות רבות בתוכה, ועשוקים בקרבה.  ג,י ולא-ידעו עשות-נכוחה, נאום-יהוה; האוצרים חמס ושוד, בארמנותיהם.  

ג,יא לכן, כה אמר אדוניי יהוה, צר, וסביב הארץ; והוריד ממך עוזך, ונבוזו ארמנותייך.  ג,יב כה, אמר יהוה, כאשר יציל הרועה מפי הארי שתי כרעיים, או בדל-אוזן--כן יינצלו בני ישראל, היושבים בשומרון, בפאת מיטה, ובדמשק ערש.  ג,יג שמעו והעידו, בבית יעקוב--נאום-אדוניי יהוה, אלוהי הצבאות.  ג,יד כי, ביום פוקדי פשעי-ישראל--עליו:  ופקדתי, על-מזבחות בית-אל, ונגדעו קרנות המזבח, ונפלו לארץ.  ג,טו והכיתי בית-החורף, על-בית הקיץ; ואבדו בתי השן, וספו בתים רבים--נאום-יהוה.  

ד,א שמעו הדבר הזה, פרות הבשן אשר בהר שומרון, העושקות דלים, הרוצצות אביונים; האומרות לאדוניהם, הביאה ונשתה.  ד,ב נשבע אדוניי יהוה בקודשו, כי הנה ימים באים עליכם; ונישא אתכם בצינות, ואחריתכן בסירות דוגה.  ד,ג ופרצים תצאנה, אישה נגדה; והשלכתנה ההרמונה, נאום-יהוה.  ד,ד בואו בית-אל ופשעו, הגלגל הרבו לפשוע; והביאו לבוקר זבחיכם, לשלושת ימים מעשרותיכם.  ד,ה וקטר מחמץ תודה, וקראו נדבות השמיעו:  כי כן אהבתם בני ישראל, נאום אדוניי יהוה.  ד,ו וגם-אני נתתי לכם נקיון שיניים, בכל-עריכם, וחוסר לחם, בכול מקומותיכם; ולא-שבתם עדיי, נאום-יהוה.  ד,ז וגם אנוכי מנעתי מכם את-הגשם, בעוד שלושה חודשים לקציר, והמטרתי על-עיר אחת, ועל-עיר אחת לא אמטיר; חלקה אחת תימטר, וחלקה אשר-לא-תמטיר עליה תיבש.  ד,ח ונעו שתיים שלוש ערים אל-עיר אחת, לשתות מים--ולא ישבעו; ולא-שבתם עדיי, נאום-יהוה.  ד,ט הכיתי אתכם, בשידפון וביירקון--הרבות גנותיכם וכרמיכם ותאניכם וזיתיכם, יאכל הגזם; ולא-שבתם עדיי, נאום-יהוה.  

ד,י שילחתי בכם דבר, בדרך מצריים--הרגתי בחרב בחוריכם, עם שבי סוסיכם; ואעלה באוש מחניכם, ובאפכם, ולא-שבתם עדיי, נאום-יהוה.  ד,יא הפכתי בכם, כמהפכת אלוהים את-סדום ואת-עמורה, ותהיו, כאוד מוצל משריפה; ולא-שבתם עדיי, נאום-יהוה.  ד,יב לכן, כה אעשה-לך ישראל:  עקב כי-זאת אעשה-לך, היכון לקראת-אלוהיך ישראל.  ד,יג כי הנה יוצר הרים ובורא רוח, ומגיד לאדם מה-שיחו, עושה שחר עיפה, ודורך על-במותי ארץ--יהוה אלוהי-צבאות, שמו.  

ה,א שמעו את-הדבר הזה, אשר אנוכי נושא עליכם קינה--בית ישראל.  ה,ב נפלה לא-תוסיף קום, בתולת ישראל; ניטשה על-אדמתה, אין מקימה.  ה,ג כי כה אמר אדוניי יהוה, העיר היוצאת אלף תשאיר מאה; והיוצאת מאה תשאיר עשרה, לבית ישראל.  ה,ד כי כה אמר יהוה, לבית ישראל:  דרשוני, וחיו.  ה,ה ואל-תדרשו, בית-אל, והגלגל לא תבואו, ובאר שבע לא תעבורו:  כי הגלגל גלה יגלה, ובית-אל יהיה לאוון.  ה,ו דרשו את-יהוה, וחיו:  פן-יצלח כאש בית יוסף, ואכלה ואין-מכבה לבית-אל.  ה,ז ההופכים ללענה, משפט; וצדקה, לארץ הניחו.  ה,ח עושה כימה וכסיל, והופך לבוקר צלמוות, ויום, לילה החשיך; הקורא למי-הים, וישפכם על-פני הארץ--יהוה שמו.  ה,ט המבליג שוד, על-עז; ושוד, על-מבצר יבוא.  ה,י שנאו בשער, מוכיח; ודובר תמים, יתעבו.  ה,יא לכן יען בושסכם על-דל, ומשאת-בר תקחו ממנו--בתי גזית בניתם, ולא-תשבו בם; כרמי-חמד נטעתם, ולא תשתו את-יינם.  ה,יב כי ידעתי רבים פשעיכם, ועצומים חטאותיכם; צוררי צדיק לוקחי כופר, ואביונים בשער הטו.  ה,יג לכן, המשכיל בעת ההיא--יידום:  כי עת רעה, היא.  ה,יד דרשו-טוב ואל-רע, למען תחיו; ויהי-כן יהוה אלוהי-צבאות, איתכם--כאשר אמרתם.  ה,טו שנאו-רע ואהבו טוב, והציגו בשער משפט; אוליי, יחנן יהוה אלוהי-צבאות--שארית יוסף.  

ה,טז לכן כה-אמר יהוה אלוהי צבאות, אדוניי, בכל-רחובות מספד, ובכל-חוצות יאמרו הו-הו; וקראו איכר אל-אבל, ומספד אל-יודעי נהי.  ה,יז ובכל-כרמים, מספד:  כי-אעבור בקרבך, אמר יהוה.  

ה,יח הוי המתאווים, את-יום יהוה:  למה-זה לכם יום יהוה, הוא-חושך ולא-אור.  ה,יט כאשר ינוס איש מפני הארי, ופגעו הדוב; ובא הבית--וסמך ידו על-הקיר, ונשכו הנחש.  ה,כ הלוא-חושך יום יהוה, ולא-אור; ואפל, ולא-נוגה לו.  ה,כא שנאתי מאסתי, חגיכם; ולא אריח, בעצרותיכם.  ה,כב כי אם-תעלו-לי עולות ומנחותיכם, לא ארצה; ושלם מריאיכם, לא אביט.  ה,כג הסר מעליי, המון שיריך; וזמרת נבליך, לא אשמע.  ה,כד וייגל כמים, משפט; וצדקה, כנחל איתן.  ה,כה הזבחים ומנחה הגשתם-לי במדבר, ארבעים שנה--בית ישראל.  ה,כו ונשאתם, את סיכות מלככם, ואת, כיון צלמיכם--כוכב, אלוהיכם, אשר עשיתם, לכם.  ה,כז והגליתי אתכם, מהלאה לדמשק:  אמר יהוה אלוהי-צבאות, שמו.  

ו,א הוי השאננים בציון, והבוטחים בהר שומרון; נקובי ראשית הגויים, ובאו להם בית ישראל.  ו,ב עברו כלנה וראו, ולכו משם חמת רבה; ורדו גת-פלשתים, הטובים מן-הממלכות האלה--אם-רב גבולם, מגבולכם.  ו,ג המנדים, ליום רע; ותגישון, שבת חמס.  ו,ד השוכבים על-מיטות שן, וסרוחים על-ערשותם; ואוכלים כרים מצאן, ועגלים מתוך מרבק.  ו,ה הפורטים, על-פי הנבל, כדויד, חשבו להם כלי-שיר.  ו,ו השותים במזרקי יין, וראשית שמנים ימשחו; ולא נחלו, על-שבר יוסף.  ו,ז לכן עתה יגלו, בראש גולים; וסר, מרזח סרוחים.  ו,ח נשבע אדוניי יהוה בנפשו, נאום-יהוה אלוהי צבאות, מתאב אנוכי את-גאון יעקוב, וארמנותיו שנאתי; והסגרתי, עיר ומלואה.  ו,ט והיה, אם-ייוותרו עשרה אנשים בבית אחד--ומתו.  ו,י ונשאו דודו ומסרפו, להוציא עצמים מן-הבית, ואמר לאשר בירכתי הבית העוד עימך, ואמר אפס; ואמר הס, כי לא להזכיר בשם יהוה.  

ו,יא כי-הנה יהוה מצווה, והכה הבית הגדול רסיסים; והבית הקטון, בקיעים.  ו,יב הירוצון בסלע סוסים, אם-יחרוש בבקרים:  כי-הפכתם לראש משפט, ופרי צדקה ללענה.  ו,יג השמחים, ללא דבר:  האומרים--הלוא בחוזקנו, לקחנו לנו קרניים.  ו,יד כי הנני מקים עליכם בית ישראל, נאום-יהוה אלוהי הצבאות--גוי; ולחצו אתכם מלבוא חמת, עד-נחל הערבה.  

ז,א כה הראני, אדוניי יהוה, והנה יוצר גוביי, בתחילת עלות הלקש; והנה-לקש--אחר, גיזי המלך.  ז,ב והיה, אם-כילה לאכול את-עשב הארץ, ואומר אדוניי יהוה סלח-נא, מי יקום יעקוב:  כי קטון, הוא.  ז,ג ניחם יהוה, על-זאת:  לא תהיה, אמר יהוה.  ז,ד כה הראני אדוניי יהוה, והנה קורא לריב באש אדוניי יהוה; ותאכל את-תהום רבה, ואכלה את-החלק.  ז,ה ואומר, אדוניי יהוה חדל-נא--מי יקום, יעקוב:  כי קטון, הוא.  ז,ו ניחם יהוה, על-זאת; גם-היא לא תהיה, אמר אדוניי יהוה.  

ז,ז כה הראני, והנה אדוניי ניצב על-חומת אנך; ובידו, אנך.  ז,ח ויאמר יהוה אליי, מה-אתה רואה עמוס, ואומר, אנך; ויאמר אדוניי, הנני שם אנך בקרב עמי ישראל--לא-אוסיף עוד, עבור לו.  ז,ט ונשמו במות ישחק, ומקדשי ישראל יחרבו; וקמתי על-בית ירובעם, בחרב.  

ז,י וישלח, אמציה כוהן בית-אל, אל-ירובעם מלך-ישראל, לאמור:  קשר עליך עמוס, בקרב בית ישראל--לא-תוכל הארץ, להכיל את-כל-דבריו.  ז,יא כי-כה אמר עמוס, בחרב ימות ירובעם; וישראל--גלה יגלה, מעל אדמתו.  

ז,יב ויאמר אמציה, אל-עמוס, חוזה, לך ברח-לך אל-ארץ יהודה; ואכול-שם לחם, ושם תינבא.  ז,יג ובית-אל, לא-תוסיף עוד להינבא:  כי מקדש-מלך הוא, ובית ממלכה הוא.  ז,יד ויען עמוס, ויאמר אל-אמציה, לא-נביא אנוכי, ולא בן-נביא אנוכי:  כי-בוקר אנוכי, ובולס שקמים.  ז,טו וייקחני יהוה, מאחרי הצאן; ויאמר אליי יהוה, לך הינבא אל-עמי ישראל.  ז,טז ועתה, שמע דבר-יהוה:  אתה אומר, לא תינבא על-ישראל, ולא תטיף, על-בית ישחק.  ז,יז לכן כה-אמר יהוה, אשתך בעיר תזנה ובניך ובנותיך בחרב ייפולו, ואדמתך, בחבל תחולק; ואתה, על-אדמה טמאה תמות, וישראל, גלה יגלה מעל אדמתו.  

ח,א כה הראני, אדוניי יהוה; והנה, כלוב קיץ.  ח,ב ויאמר, מה-אתה רואה עמוס, ואומר, כלוב קיץ; ויאמר יהוה אליי, בא הקץ אל-עמי ישראל--לא-אוסיף עוד, עבור לו.  ח,ג והילילו שירות היכל, ביום ההוא--נאום, אדוניי יהוה:  רב הפגר, בכל-מקום השליך הס.  

ח,ד שמעו-זאת, השואפים אביון; ולשבית, עניי-ארץ.  ח,ה לאמור, מתיי יעבור החודש ונשבירה שבר, והשבת, ונפתחה-בר--להקטין איפה ולהגדיל שקל, ולעוות מאזני מרמה.  ח,ו לקנות בכסף דלים, ואביון בעבור נעליים; ומפל בר, נשביר.  ח,ז נשבע יהוה, בגאון יעקוב; אם-אשכח לנצח, כל-מעשיהם.  ח,ח העל זאת לא-תרגז הארץ, ואבל כל-יושב בה; ועלתה כאור כולה, ונגרשה ונשקעה כיאור מצריים.  

ח,ט והיה ביום ההוא, נאום אדוניי יהוה, והבאתי השמש, בצוהריים; והחשכתי לארץ, ביום אור.  ח,י והפכתי חגיכם לאבל, וכל-שיריכם לקינה, והעליתי על-כל-מותניים שק, ועל-כל-ראש קורחה; ושמתיה כאבל יחיד, ואחריתה כיום מר.  

ח,יא הנה ימים באים, נאום אדוניי יהוה, והשלחתי רעב, בארץ:  לא-רעב ללחם, ולא-צמא למים--כי אם-לשמוע, את דברי יהוה.  ח,יב ונעו מים עד-ים, ומצפון ועד-מזרח; ישוטטו לבקש את-דבר-יהוה, ולא ימצאו.  ח,יג ביום ההוא תתעלפנה הבתולות היפות, והבחורים--בצמא.  ח,יד הנשבעים, באשמת שומרון, ואמרו חי אלוהיך דן, וחי דרך באר-שבע; ונפלו, ולא-יקומו עוד.  

ט,א ראיתי את-אדוניי ניצב על-המזבח, ויאמר הך הכפתור וירעשו הסיפים ובצעם בראש כולם, ואחריתם, בחרב אהרוג:  לא-ינוס להם נס, ולא-יימלט להם פליט.  ט,ב אם-יחתרו בשאול, משם ידי תיקחם; ואם-יעלו, השמיים--משם, אורידם.  ט,ג ואם-ייחבאו בראש הכרמל, משם אחפש ולקחתים; ואם-ייסתרו מנגד עיניי, בקרקע הים--משם אצווה את-הנחש, ונשכם.  ט,ד ואם-ילכו בשבי לפני אויביהם, משם אצווה את-החרב והרגתם; ושמתי עיני עליהם לרעה, ולא לטובה.  ט,ה ואדוניי יהוה הצבאות, הנוגע בארץ ותמוג, ואבלו, כל-יושבי בה; ועלתה כיאור כולה, ושקעה כיאור מצריים.  ט,ו הבונה בשמיים מעלותיו, ואגודתו על-ארץ יסדה; הקורא למי-הים, וישפכם על-פני הארץ--יהוה שמו.  ט,ז הלוא כבני כושיים אתם לי בני ישראל, נאום-יהוה:  הלוא את-ישראל, העליתי מארץ מצריים, ופלשתיים מכפתור, וארם מקיר.  ט,ח הנה עיני אדוניי יהוה, בממלכה החטאה, והשמדתי אותה, מעל פני האדמה:  אפס, כי לא השמד אשמיד את-בית יעקוב--נאום-יהוה.  ט,ט כי-הנה אנוכי מצווה, והניעותי בכל-הגויים את-בית ישראל, כאשר יינוע בכברה, ולא-ייפול צרור ארץ.  ט,י בחרב ימותו, כול חטאי עמי:  האומרים, לא-תגיש ותקדים בעדינו--הרעה.  ט,יא ביום ההוא, אקים את-סוכת דויד הנופלת; וגדרתי את-פרציהן, והריסותיו אקים, ובניתיה, כימי עולם.  ט,יב למען יירשו את-שארית אדום, וכל-הגויים, אשר-נקרא שמי, עליהם:  נאום-יהוה, עושה זאת.  

ט,יג הנה ימים באים, נאום-יהוה, וניגש חורש בקוצר, ודורך ענבים במושך הזרע; והטיפו ההרים עסיס, וכל-הגבעות תתמוגגנה.  ט,יד ושבתי, את-שבות עמי ישראל, ובנו ערים נשמות וישבו, ונטעו כרמים ושתו את-יינם; ועשו גנות, ואכלו את-פריהם.  ט,טו ונטעתים, על-אדמתם; ולא יינתשו עוד, מעל אדמתם אשר נתתי להם--אמר, יהוה אלוהיך.  

[עובדיה].
א,א חזון, עובדיה:  כה-אמר אדוניי יהוה לאדום, שמועה שמענו מאת יהוה וציר בגויים שולח--קומו ונקומה עליה, למלחמה.  א,ב הנה קטון נתתיך, בגויים:  בזוי אתה, מאוד.  א,ג זדון ליבך השיאך, שוכני בחגווי-סלע מרום שבתו; אומר בליבו, מי יורידני ארץ.  א,ד אם-תגביה כנשר, ואם-בין כוכבים שים קינך--משם אורידך, נאום-יהוה.  א,ה אם-גנבים באו-לך, אם-שודדי לילה--איך נדמית, הלוא יגנבו דיים; אם-בוצרים באו לך, הלוא ישאירו עוללות.  א,ו איך נחפשו עשיו, נבעו מצפוניו.  א,ז עד-הגבול שילחוך, כול אנשי בריתך--השיאוך יכלו לך, אנשי שלומך; לחמך, ישימו מזור תחתיך--אין תבונה, בו.  א,ח הלוא ביום ההוא, נאום-יהוה, והאבדתי חכמים מאדום, ותבונה מהר עשיו.  א,ט וחתו גיבוריך, תימן, למען ייכרת-איש מהר עשיו, מקטל.  א,י מחמס אחיך יעקוב, תכסך בושה; ונכרת, לעולם.  א,יא ביום עמודך מנגד, ביום שבות זרים חילו; ונוכרים באו שעריו, ועל-ירושלים ידו גורל--גם-אתה, כאחד מהם.  א,יב ואל-תרא ביום-אחיך, ביום נוכרו, ואל-תשמח לבני-יהודה, ביום אובדם; ואל-תגדל פיך, ביום צרה.  א,יג אל-תבוא בשער-עמי ביום אידם, אל-תרא גם-אתה ברעתו ביום אידו; ואל-תשלחנה בחילו, ביום אידו.  א,יד ואל-תעמוד, על-הפרק, להכרית, את-פליטיו; ואל-תסגר שרידיו, ביום צרה.  א,טו כי-קרוב יום-יהוה, על-כל-הגויים:  כאשר עשית ייעשה לך, גמולך ישוב בראשך.  א,טז כי, כאשר שתיתם על-הר קודשי, ישתו כל-הגויים, תמיד; ושתו ולעו, והיו כלא היו.  א,יז ובהר ציון תהיה פליטה, והיה קודש; וירשו בית יעקוב, את מורשיהם.  א,יח והיה בית-יעקוב אש ובית יוסף להבה, ובית עשיו לקש, ודלקו בהם, ואכלום; ולא-יהיה שריד לבית עשיו, כי יהוה דיבר.  א,יט וירשו הנגב את-הר עשיו, והשפילה את-פלשתים, וירשו את-שדה אפריים, ואת שדה שומרון; ובנימין, את-הגלעד.  א,כ וגלות החיל-הזה לבני ישראל אשר-כנענים, עד-צרפת, וגלות ירושלים, אשר בספרד--יירשו, את ערי הנגב.  א,כא ועלו מושיעים בהר ציון, לשפוט את-הר עשיו; והייתה ליהוה, המלוכה.

[יונה].
א,א ויהי, דבר-יהוה, אל-יונה בן-אמיתיי, לאמור.  א,ב קום לך אל-נינווה, העיר הגדולה--וקרא עליה:  כי-עלתה רעתם, לפניי.  א,ג ויקם יונה לברוח תרשישה, מלפני יהוה; ויירד יפו וימצא אונייה באה תרשיש, וייתן שכרה ויירד בה לבוא עימהם תרשישה, מלפני, יהוה.  א,ד ויהוה, הטיל רוח-גדולה אל-הים, ויהי סער-גדול, בים; והאונייה, חישבה להישבר.  א,ה וייראו המלחים, ויזעקו איש אל-אלוהיו, ויטילו את-הכלים אשר באונייה אל-הים, להקל מעליהם; ויונה, ירד אל-ירכתי הספינה, וישכב, ויירדם.  א,ו ויקרב אליו רב החובל, ויאמר לו מה-לך נרדם; קום, קרא אל-אלוהיך--אוליי יתעשת האלוהים לנו, ולא נאבד.  א,ז ויאמרו איש אל-ריעהו, לכו ונפילה גורלות, ונדעה, בשלמי הרעה הזאת לנו; ויפילו, גורלות, וייפול הגורל, על-יונה.  א,ח ויאמרו אליו--הגידה-נא לנו, באשר למי-הרעה הזאת לנו:  מה-מלאכתך, ומאיין תבוא--מה ארצך, ואי-מזה עם אתה.  א,ט ויאמר אליהם, עברי אנוכי; ואת-יהוה אלוהי השמיים, אני ירא, אשר-עשה את-הים, ואת-היבשה.  א,י וייראו האנשים יראה גדולה, ויאמרו אליו מה-זאת עשית:  כי-ידעו האנשים, כי-מלפני יהוה הוא בורח--כי הגיד, להם.  א,יא ויאמרו אליו מה-נעשה לך, וישתוק הים מעלינו:  כי הים, הולך וסוער.  א,יב ויאמר אליהם, שאוני והטילוני אל-הים, וישתוק הים, מעליכם:  כי, יודע אני, כי בשלי, הסער הגדול הזה עליכם.  א,יג ויחתרו האנשים, להשיב אל-היבשה--ולא יכולו:  כי הים, הולך וסוער עליהם.  א,יד ויקראו אל-יהוה ויאמרו, אנה יהוה אל-נא נאבדה בנפש האיש הזה, ואל-תיתן עלינו, דם נקיא:  כי-אתה יהוה, כאשר חפצת עשית.  א,טו וישאו, את-יונה, ויטילוהו, אל-הים; ויעמוד הים, מזעפו.  א,טז וייראו האנשים יראה גדולה, את-יהוה; ויזבחו-זבח, ליהוה, ויידרו, נדרים.  ב,א וימן יהוה דג גדול, לבלוע את-יונה; ויהי יונה במעי הדג, שלושה ימים ושלושה לילות.  ב,ב ויתפלל יונה, אל-יהוה אלוהיו, ממעי, הדגה.  ב,ג ויאמר, קראתי מצרה לי אל-יהוה--ויענני; מבטן שאול שיוועתי, שמעת קולי.  ב,ד ותשליכני מצולה בלבב ימים, ונהר יסובבני; כל-משבריך וגליך, עליי עברו.  ב,ה ואני אמרתי, נגרשתי מנגד עיניך; אך אוסיף להביט, אל-היכל קודשך.  ב,ו אפפוני מים עד-נפש, תהום יסובבני; סוף, חבוש לראשי.  ב,ז לקצבי הרים ירדתי, הארץ בריחיה בעדי לעולם; ותעל משחת חיי, יהוה אלוהיי.  ב,ח בהתעטף עליי נפשי, את-יהוה זכרתי; ותבוא אליך תפילתי, אל-היכל קודשך.  ב,ט משמרים, הבלי-שוא--חסדם, יעזובו.  ב,י ואני, בקול תודה אזבחה-לך, אשר נדרתי, אשלמה:  ישועתה, ליהוה.  

ב,יא ויאמר יהוה, לדג; ויקא את-יונה, אל-היבשה.  

ג,א ויהי דבר-יהוה אל-יונה, שנית לאמור.  ג,ב קום לך אל-נינווה, העיר הגדולה; וקרא אליה את-הקריאה, אשר אנוכי דובר אליך.  ג,ג ויקם יונה, וילך אל-נינווה--כדבר יהוה; ונינווה, הייתה עיר-גדולה לאלוהים--מהלך, שלושת ימים.  ג,ד ויחל יונה לבוא בעיר, מהלך יום אחד; ויקרא, ויאמר, עוד ארבעים יום, ונינווה נהפכת.  ג,ה ויאמינו אנשי נינווה, באלוהים; ויקראו-צום וילבשו שקים, מגדולם ועד-קטנם.  ג,ו וייגע הדבר, אל-מלך נינווה, ויקם מכיסאו, ויעבר אדרתו מעליו; ויכס שק, ויישב על-האפר.  ג,ז ויזעק, ויאמר בנינווה, מטעם המלך וגדוליו, לאמור:  האדם והבהמה הבקר והצאן, אל-יטעמו מאומה--אל-ירעו, ומים אל-ישתו.  ג,ח ויתכסו שקים, האדם והבהמה, ויקראו אל-אלוהים, בחוזקה; וישובו, איש מדרכו הרעה, ומן-החמס, אשר בכפיהם.  ג,ט מי-יודע ישוב, וניחם האלוהים; ושב מחרון אפו, ולא נאבד.  ג,י וירא האלוהים את-מעשיהם, כי-שבו מדרכם הרעה; ויינחם האלוהים, על-הרעה אשר-דיבר לעשות-להם--ולא עשה.  ד,א ויירע אל-יונה, רעה גדולה; וייחר, לו.  ד,ב ויתפלל אל-יהוה ויאמר, אנה יהוה הלוא-זה דברי עד-היותי על-אדמתי--על-כן קידמתי, לברוח תרשישה:  כי ידעתי, כי אתה אל-חנון ורחום, ארך אפיים ורב-חסד, וניחם על-הרעה.  ד,ג ועתה יהוה, קח-נא את-נפשי ממני:  כי טוב מותי, מחיי.  

ד,ד ויאמר יהוה, ההיטב חרה לך.  ד,ה וייצא יונה מן-העיר, ויישב מקדם לעיר; ויעש לו שם סוכה, ויישב תחתיה בצל, עד אשר יראה, מה-יהיה בעיר.  ד,ו וימן יהוה-אלוהים קיקיון ויעל מעל ליונה, להיות צל על-ראשו, להציל לו, מרעתו; וישמח יונה על-הקיקיון, שמחה גדולה.  ד,ז וימן האלוהים תולעת, בעלות השחר למוחרת; ותך את-הקיקיון, וייבש.  ד,ח ויהי כזרוח השמש, וימן אלוהים רוח קדים חרישית, ותך השמש על-ראש יונה, ויתעלף; וישאל את-נפשו, למות, ויאמר, טוב מותי מחיי.  ד,ט ויאמר אלוהים אל-יונה, ההיטב חרה-לך על-הקיקיון; ויאמר, היטב חרה-לי עד-מוות.  ד,י ויאמר יהוה--אתה חסת על-הקיקיון, אשר לא-עמלת בו ולא גידלתו:  שבן-לילה היה, ובן-לילה אבד.  ד,יא ואני לא אחוס, על-נינווה העיר הגדולה--אשר יש-בה הרבה משתים-עשרה רבו אדם, אשר לא-ידע בין-ימינו לשמאלו, ובהמה, רבה. 

[מיכה].
א,א דבר-יהוה אשר היה, אל-מיכה המורשתי, בימי יותם אחז יחזקייה, מלכי יהודה--אשר-חזה על-שומרון, וירושלים.  א,ב שמעו עמים כולם, הקשיבי ארץ ומלואה; ויהי אדוניי יהוה בכם לעד, אדוניי מהיכל קודשו.  א,ג כי-הנה יהוה, יוצא ממקומו; וירד ודרך, על-במותי ארץ.  א,ד ונמסו ההרים תחתיו, והעמקים יתבקעו, כדונג מפני האש, כמים מוגרים במורד.  א,ה בפשע יעקוב כל-זאת, ובחטאות בית ישראל; מי-פשע יעקוב, הלוא שומרון, ומי במות יהודה, הלוא ירושלים.  א,ו ושמתי שומרון לעי השדה, למטעי כרם; והגרתי לגיא אבניה, ויסודיה אגלה.  א,ז וכל-פסיליה יוכתו, וכל-אתנניה יישרפו באש, וכל-עצביה, אשים שממה:  כי מאתנן זונה, קיבצה, ועד-אתנן זונה, ישובו.  א,ח על-זאת אספדה ואילילה, אלכה שולל וערום; אעשה מספד כתנים, ואבל כבנות יענה.  א,ט כי אנושה, מכותיה:  כי-באה, עד-יהודה--נגע עד-שער עמי, עד-ירושלים.  א,י בגת, אל-תגידו--בכה, אל-תבכו; בבית לעפרה, עפר התפלשי.  א,יא עברי לכם יושבת שפיר, ערייה-בושת; לא יצאה, יושבת צאנן--מספד בית האצל, ייקח מכם עמדתו.  א,יב כי-חלה לטוב, יושבת מרות:  כי-ירד רע מאת יהוה, לשער ירושלים.  א,יג רתום המרכבה לרכש, יושבת לכיש; ראשית חטאת היא לבת-ציון, כי-בך נמצאו פשעי ישראל.  א,יד לכן תיתני שילוחים, על מורשת גת; בתי אכזיב לאכזב, למלכי ישראל.  א,טו עוד, היורש אביא לך, יושבת, מרשה:  עד-עדולם יבוא, כבוד ישראל.  א,טז קורחי וגוזי, על-בני תענוגייך; הרחיבי קורחתך כנשר, כי גלו ממך.  

ב,א הוי חושבי-אוון ופועלי רע, על-משכבותם; באור הבוקר יעשוה, כי יש-לאל ידם.  ב,ב וחמדו שדות וגזלו, ובתים ונשאו; ועשקו גבר וביתו, ואיש ונחלתו.  

ב,ג לכן, כה אמר יהוה, הנני חושב על-המשפחה הזאת, רעה:  אשר לא-תמישו משם צווארותיכם, ולא תלכו רומה--כי עת רעה, היא.  ב,ד ביום ההוא יישא עליכם משל, ונהה נהי נהיה אמר שדוד נשדונו--חלק עמי, ימיר; איך ימיש לי, לשובב שדינו יחלק.  ב,ה לכן לא-יהיה לך, משליך חבל בגורל, בקהל, יהוה.  ב,ו אל-תטיפו, יטיפון; לא-יטיפו לאלה, לא ייסג כלימות.  ב,ז האמור בית-יעקוב, הקצר רוח יהוה--אם-אלה, מעלליו; הלוא דבריי ייטיבו, עם הישר הולך.  ב,ח ואתמול, עמי לאויב יקומם, ממול שלמה, אדר תפשיטון; מעוברים בטח, שובי מלחמה.  ב,ט נשי עמי תגרשון, מבית תענוגיה; מעל, עולליה, תקחו הדרי, לעולם.  ב,י קומו ולכו, כי לא-זאת המנוחה; בעבור טמאה תחבל, וחבל נמרץ.  ב,יא לו-איש הולך רוח, ושקר כיזב, אטיף לך, ליין ולשיכר; והיה מטיף, העם הזה.  ב,יב אסוף אאסוף יעקוב כולך, קבץ אקבץ שארית ישראל--יחד אשימנו, כצאן בוצרה:  כעדר בתוך הדברו, תהימנה מאדם.  ב,יג עלה הפורץ, לפניהם--פרצו ויעבורו, שער וייצאו בו; ויעבור מלכם לפניהם, ויהוה בראשם.  

ג,א ואומר, שמעו-נא ראשי יעקוב, וקציני, בית ישראל:  הלוא לכם, לדעת את-המשפט.  ג,ב שונאי טוב, ואוהבי רע; גוזלי עורם מעליהם, ושארם מעל עצמותם.  ג,ג ואשר אכלו, שאר עמי, ועורם מעליהם הפשיטו, ואת-עצמותיהם פיצחו; ופרשו כאשר בסיר, וכבשר בתוך קלחת.  ג,ד אז יזעקו אל-יהוה, ולא יענה אותם; ויסתר פניו מהם בעת ההיא, כאשר הרעו מעלליהם.  

ג,ה כה אמר יהוה, על-הנביאים המתעים את-עמי--הנושכים בשיניהם, וקראו שלום, ואשר לא-ייתן על-פיהם, וקידשו עליו מלחמה.  ג,ו לכן לילה לכם, מחזון, וחשכה לכם, מקסום; ובאה השמש על-הנביאים, וקדר עליהם היום.  ג,ז ובושו החוזים, וחפרו הקוסמים, ועטו על-שפם, כולם:  כי אין מענה, אלוהים.  ג,ח ואולם, אנוכי מלאתי כוח את-רוח יהוה, ומשפט, וגבורה--להגיד ליעקוב פשעו, ולישראל חטאתו.  

ג,ט שמעו-נא זאת, ראשי בית יעקוב, וקציני, בית ישראל--המתעבים משפט, ואת כל-הישרה יעקשו.  ג,י בונה ציון, בדמים; וירושלים, בעוולה.  ג,יא ראשיה בשוחד ישפוטו, וכוהניה במחיר יורו, ונביאיה, בכסף יקסומו; ועל-יהוה, יישענו לאמור, הלוא יהוה בקרבנו, לא-תבוא עלינו רעה.  ג,יב לכן, בגללכם, ציון, שדה תיחרש; וירושלים עיין תהיה, והר הבית לבמות יער.  

ד,א והיה באחרית הימים, יהיה הר בית-יהוה נכון בראש ההרים, ונישא הוא, מגבעות; ונהרו עליו, עמים.  ד,ב והלכו גויים רבים, ואמרו לכו ונעלה אל-הר-יהוה ואל-בית אלוהי יעקוב, ויורנו מדרכיו, ונלכה באורחותיו:  כי מציון תצא תורה, ודבר-יהוה מירושלים.  ד,ג ושפט, בין עמים רבים, והוכיח לגויים עצומים, עד-רחוק; וכיתתו חרבותיהם לאיתים, וחניתותיהם למזמרות--לא-ישאו גוי אל-גוי חרב, ולא-ילמדון עוד מלחמה.  ד,ד וישבו, איש תחת גפנו ותחת תאנתו--ואין מחריד:  כי-פי יהוה צבאות, דיבר.  ד,ה כי, כל-העמים, ילכו, איש בשם אלוהיו; ואנחנו, נלך בשם-יהוה אלוהינו--לעולם ועד.  

ד,ו ביום ההוא נאום-יהוה, אוספה הצולעה, והנידחה, אקבצה; ואשר, הרעותי.  ד,ז ושמתי את-הצולעה לשארית, והנהלאה לגוי עצום; ומלך יהוה עליהם בהר ציון, מעתה ועד-עולם.  

ד,ח ואתה מגדל-עדר, עופל בת-ציון--עדיך תאתה; ובאה, הממשלה הראשונה, ממלכת, לבת ירושלים.  ד,ט עתה, למה תריעי ריע; המלך אין-בך, אם-יועצך אבד--כי-החזיקך חיל, כיולדה.  ד,י חולי וגוחי בת-ציון, כיולדה:  כי-עתה תצאי מקריה ושכנת בשדה, ובאת עד-בבל שם תינצלי--שם יגאלך יהוה, מכף אויבייך.  ד,יא ועתה נאספו עלייך, גויים רבים--האומרים תחנף, ותחז בציון עינינו.  ד,יב והמה, לא ידעו מחשבות יהוה, ולא הבינו, עצתו:  כי קיבצם, כעמיר גורנה.  ד,יג קומי ודושי בת-ציון, כי-קרנך אשים ברזל ופרסותייך אשים נחושה, והדיקות, עמים רבים; והחרמתי ליהוה בצעם, וחילם לאדון כל-הארץ.  ד,יד עתה תתגודדי בת-גדוד, מצור שם עלינו; בשבט יכו על-הלחי, את שופט ישראל.  

ה,א ואתה בית-לחם אפרתה, צעיר להיות באלפי יהודה--ממך לי ייצא, להיות מושל בישראל; ומוצאותיו מקדם, מימי עולם.  ה,ב לכן ייתנם, עד-עת יולדה ילדה; ויתר אחיו, ישובון על-בני ישראל.  ה,ג ועמד, ורעה בעוז יהוה--בגאון, שם יהוה אלוהיו; וישבו, כי-עתה יגדל עד-אפסי-ארץ.  ה,ד והיה זה, שלום; אשור כי-יבוא בארצנו, וכי ידרוך בארמנותינו, והקמונו עליו שבעה רועים, ושמונה נסיכי אדם.  ה,ה ורעו את-ארץ אשור, בחרב, ואת-ארץ נמרוד, בפתחיה; והציל, מאשור--כי-יבוא בארצנו, וכי ידרוך בגבולנו.  

ה,ו והיה שארית יעקוב, בקרב עמים רבים, כטל מאת יהוה, כרביבים עלי-עשב--אשר לא-יקווה לאיש, ולא ייחל לבני אדם.  

ה,ז והיה שארית יעקוב בגויים, בקרב עמים רבים, כאריה בבהמות יער, ככפיר בעדרי-צאן--אשר אם-עבר ורמס וטרף, ואין מציל.  ה,ח תרום ידך, על-צריך; וכל-אויביך, ייכרתו.  ה,ט והיה ביום-ההוא נאום-יהוה, והכרתי סוסיך מקרבך; והאבדתי, מרכבותיך.  ה,י והכרתי, ערי ארצך; והרסתי, כל-מבצריך.  ה,יא והכרתי כשפים, מידך; ומעוננים, לא יהיו-לך.  ה,יב והכרתי פסיליך ומצבותיך, מקרבך; ולא-תשתחווה עוד, למעשה ידיך.  ה,יג ונתשתי אשריך, מקרבך; והשמדתי, עריך.  ה,יד ועשיתי באף ובחמה, נקם--את-הגויים:  אשר, לא שמעו.  

ו,א שמעו-נא, את אשר-יהוה אמר:  קום ריב את-ההרים, ותשמענה הגבעות קולך.  ו,ב שמעו הרים את-ריב יהוה, והאיתנים מוסדי ארץ:  כי ריב ליהוה עם-עמו, ועם-ישראל יתווכח.  ו,ג עמי מה-עשיתי לך, ומה הלאיתיך:  ענה בי.  ו,ד כי העליתיך מארץ מצריים, ומבית עבדים פדיתיך; ואשלח לפניך, את-משה אהרון ומרים.  ו,ה עמי, זכור-נא מה-יעץ בלק מלך מואב, ומה-ענה אותו, בלעם בן-בעור--מן-השיטים, עד-הגלגל, למען, דעת צדקות יהוה.  ו,ו במה אקדם יהוה, איכף לאלוהי מרום; האקדמנו בעולות, בעגלים בני שנה.  ו,ז הירצה יהוה באלפי אילים, ברבבות נחלי-שמן; האתן בכורי פשעי, פרי בטני חטאת נפשי.  ו,ח הגיד לך אדם, מה-טוב; ומה-יהוה דורש ממך, כי אם-עשות משפט ואהבת חסד, והצנע לכת, עם-אלוהיך.  

ו,ט קול יהוה לעיר יקרא, ותושייה יראה שמך; שמעו מטה, ומי יעדה.  ו,י עוד, האיש בית רשע--אוצרות, רשע; ואיפת רזון, זעומה.  ו,יא האזכה, במאזני רשע; ובכיס, אבני מרמה.  ו,יב אשר עשיריה מלאו חמס, ויושביה דיברו-שקר; ולשונם, רמייה בפיהם.  ו,יג וגם-אני, החליתי הכותך--השמם, על-חטאותיך.  ו,יד אתה תאכל ולא תשבע, וישחך בקרבך; ותסג ולא תפליט, ואשר תפלט לחרב אתן.  ו,טו אתה תזרע, ולא תקצור; אתה תדרוך-זית ולא-תסוך שמן, ותירוש ולא תשתה-יין.  ו,טז וישתמר חוקות עומרי, וכול מעשה בית-אחאב, ותלכו, במועצותם--למען תיתי אותך לשמה, ויושביה לשריקה, וחרפת עמי, תישאו.  

ז,א אלליי לי, כי הייתי כאוספי-קיץ, כעוללות, בציר:  אין-אשכול לאכול, ביכורה איוותה נפשי.  ז,ב אבד חסיד מן-הארץ, וישר באדם אין:  כולם לדמים יארובו, איש את-אחיהו יצודו חרם.  ז,ג על-הרע כפיים, להיטיב, השר שואל, והשופט בשילום; והגדול, דובר הוות נפשו הוא--ויעבתוה.  ז,ד טובם כחדק, ישר ממסוכה; יום מצפיך פקודתך באה, עתה תהיה מבוכתם.  ז,ה אל-תאמינו בריע, אל-תבטחו באלוף; משוכבת חיקך, שמור פתחי-פיך.  ז,ו כי-בן, מנבל אב, בת קמה באימה, כלה בחמותה:  אויבי איש, אנשי ביתו.  ז,ז ואני ביהוה אצפה, אוחילה לאלוהי ישעי:  ישמעני, אלוהיי.  ז,ח אל-תשמחי אויבתי לי, כי נפלתי קמתי:  כי-אשב בחושך, יהוה אור לי.  

ז,ט זעף יהוה אשא, כי חטאתי לו:  עד אשר יריב ריבי, ועשה משפטי--יוציאני לאור, אראה בצדקתו.  ז,י ותרא אויבתי, ותכסהא בושה--האומרה אליי, איו יהוה אלוהייך; עיניי תראינה בה, עתה תהיה למרמס כטיט חוצות.  ז,יא יום, לבנות גדרייך; יום ההוא, ירחק-חוק.  ז,יב יום הוא ועדיך יבוא, למני אשור וערי מצור; ולמני מצור ועד-נהר, וים מים והר ההר.  ז,יג והייתה הארץ לשממה, על-יושביה, מפרי, מעלליהם.  

ז,יד רעה עמך בשבטך, צאן נחלתך--שוכני לבדד, יער בתוך כרמל; ירעו בשן וגלעד, כימי עולם.  ז,טו כימי צאתך, מארץ מצריים, אראנו, נפלאות.  ז,טז יראו גויים ויבושו, מכול גבורתם; ישימו יד על-פה, אוזניהם תחרשנה.  ז,יז ילחכו עפר, כנחש--כזוחלי ארץ, ירגזו ממסגרותיהם; אל-יהוה אלוהינו יפחדו, וייראו ממך.  ז,יח מי-אל כמוך, נושא עוון ועובר על-פשע, לשארית, נחלתו:  לא-החזיק לעד אפו, כי-חפץ חסד הוא.  ז,יט ישוב ירחמנו, יכבוש עוונותינו; ותשליך במצולות ים, כל-חטאותם.  ז,כ תיתן אמת ליעקוב, חסד לאברהם, אשר-נשבעת לאבותינו, מימי קדם.

[נחום].
א,א משא, נינווה--ספר חזון נחום, האלקושי.  א,ב אל קנוא ונוקם יהוה, נוקם יהוה ובעל חמה; נוקם יהוה לצריו, ונוטר הוא לאויביו.  א,ג יהוה, ארך אפיים וגדול-כוח, ונקה, לא ינקה; יהוה, בסופה ובשערה דרכו, וענן, אבק רגליו.  א,ד גוער בים ויבשהו, וכל-הנהרות החריב; אומלל בשן וכרמל, ופרח לבנון אומלל.  א,ה הרים רעשו ממנו, והגבעות התמוגגו; ותישא הארץ מפניו, ותבל וכל-יושבי בה.  א,ו לפני זעמו מי יעמוד, ומי יקום בחרון אפו; חמתו ניתכה כאש, והצורים ניתצו ממנו.  א,ז טוב יהוה, למעוז ביום צרה; ויודע, חוסי בו.  א,ח ובשטף עובר, כלה יעשה מקומה; ואויביו, ירדף-חושך.  א,ט מה-תחשבון, אל-יהוה--כלה, הוא עושה; לא-תקום פעמיים, צרה.  א,י כי עד-סירים סבוכים, וכסובאם סבואים; אוכלו--כקש יבש, מלא.  א,יא ממך יצא, חושב על-יהוה רעה--יועץ, בלייעל.  

א,יב כה אמר יהוה, אם-שלמים וכן רבים, וכן נגוזו, ועבר; ועיניתיך--לא אענך, עוד.  א,יג ועתה, אשבור מוטהו מעלייך; ומוסרותייך, אנתק.  א,יד וציווה עליך יהוה, לא-ייזרע משמך עוד; מבית אלוהיך אכרית פסל ומסכה, אשים קברך--כי קלותה.  

ב,א הנה על-ההרים רגלי מבשר, משמיע שלום--חוגי יהודה חגייך, שלמי נדרייך:  כי לא יוסיף עוד לעבור-בך בלייעל, כולו נכרת.  ב,ב עלה מפיץ על-פנייך, נצור מצורה; צפה-דרך חזק מותניים, אמץ כוח מאוד.  ב,ג כי שב יהוה את-גאון יעקוב, כגאון ישראל:  כי בקקום בוקקים, וזמוריהם שיחתו.  ב,ד מגן גיבוריהו מאודם, אנשי-חיל מתולעים, באש-פלדות הרכב, ביום הכינו; והברושים, הורעלו.  ב,ה בחוצות יתהוללו הרכב, ישתקשקון ברחובות:  מראיהן, כלפידים--כברקים, ירוצצו.  ב,ו יזכור, אדיריו--ייכשלו, בהליכתם; ימהרו, חומתה, והוכן, הסוכך.  ב,ז שערי הנהרות, נפתחו; וההיכל, נמוג.  ב,ח והוצב, גולתה הועלתה; ואמהותיה, מנהגות כקול יונים, מתופפות, על-לבביהן.  ב,ט ונינווה כבריכת-מים, מימי היא; והמה נסים, עמדו עמודו ואין מפנה.  ב,י בוזו כסף, בוזו זהב; ואין קצה, לתכונה--כבוד, מכול כלי חמדה.  ב,יא בוקה ומבוקה, ומבולקה; ולב נמס ופיק ברכיים, וחלחלה בכל-מותניים, ופני כולם, קיבצו פארור.  ב,יב איה מעון אריות, ומרעה הוא לכפירים--אשר הלך אריה לביא שם גור אריה, ואין מחריד.  ב,יג אריה טורף בדי גורותיו, ומחנק ללבאותיו; וימלא-טרף חוריו, ומעונותיו טריפה.  ב,יד הנני אלייך, נאום יהוה צבאות, והבערתי בעשן רכבה, וכפירייך תאכל חרב; והכרתי מארץ טרפך, ולא-יישמע עוד קול מלאככה.  

ג,א הוי, עיר דמים; כולה, כחש פרק מלאה--לא ימיש, טרף.  ג,ב קול שוט, וקול רעש אופן; וסוס דוהר, ומרכבה מרקדה.  ג,ג פרש מעלה, ולהב חרב וברק חנית, ורוב חלל, וכובד פגר; ואין קצה לגווייה, וכשלו בגווייתם.  ג,ד מרוב זנוני זונה, טובת חן בעלת כשפים; המוכרת גויים בזנוניה, ומשפחות בכשפיה.  ג,ה הנני אלייך, נאום יהוה צבאות, וגיליתי שולייך, על-פנייך; והראיתי גויים מערך, וממלכות קלונך.  ג,ו והשלכתי עלייך שיקוצים, וניבלתיך; ושמתיך, כרואי.  ג,ז והיה כל-רואייך, יידוד ממך, ואמר שודדה נינווה, מי ינוד לה; מאיין אבקש מנחמים, לך.  ג,ח התיטבי, מנוא אמון, היושבה ביאורים, מים סביב לה--אשר-חיל ים, מים חומתה.  ג,ט כוש עוצמה ומצריים, ואין קצה; פוט ולובים, היו בעזרתך.  ג,י גם-היא, לגולה הלכה בשבי--גם עולליה ירוטשו, בראש כל-חוצות; ועל-נכבדיה ידו גורל, וכל-גדוליה רותקו בזיקים.  ג,יא גם-את תשכרי, תהי נעלמה; גם-את תבקשי מעוז, מאויב.  ג,יב כל-מבצרייך--תאנים, עם-ביכורים; אם-יינועו, ונפלו על-פי אוכל.  ג,יג הנה עמך נשים, בקרבך, לאויבייך, פתוח נפתחו שערי ארצך; אכלה אש, בריחייך.  ג,יד מי מצור שאבי-לך, חזקי מבצרייך; בואי בטיט ורמסי בחומר, החזיקי מלבן.  ג,טו שם, תאכלך אש--תכריתך חרב, תאכלך כילק; התכבד כילק, התכבדי כארבה.  ג,טז הרבית, רוכלייך, מכוכבי, השמיים; ילק פשט, ויעוף.  ג,יז מנזרייך, כארבה, וטפסרייך, כגוב גובאי; החונים בגדרות, ביום קרה--שמש זרחה ונודד, ולא-נודע מקומו אים.  ג,יח נמו רועיך מלך אשור, ישכנו אדיריך; נפושו עמך על-ההרים, ואין מקבץ.  ג,יט אין-כהה לשברך, נחלה מכתך; כול שומעי שמעך, תקעו כף עליך--כי על-מי לא-עברה רעתך, תמיד.

[חבקוק].
א,א המשא אשר חזה, חבקוק הנביא.  א,ב עד-אנה יהוה שיוועתי, ולא תשמע:  אזעק אליך חמס, ולא תושיע.  א,ג למה תראני אוון ועמל תביט, ושוד וחמס לנגדי; ויהי ריב ומדון, יישא.  א,ד על-כן תפוג תורה, ולא-ייצא לנצח משפט:  כי רשע מכתיר את-הצדיק, על-כן ייצא משפט מעוקל.  א,ה ראו בגויים והביטו, והיתמהו תמהו:  כי-פועל פועל בימיכם, לא תאמינו כי יסופר.  א,ו כי-הנני מקים את-הכשדים, הגוי המר והנמהר; ההולך, למרחבי-ארץ, לרשת, משכנות לא-לו.  א,ז איום ונורא, הוא; ממנו, משפטו ושאתו ייצא.  א,ח וקלו מנמרים סוסיו, וחדו מזאבי ערב, ופשו, פרשיו; ופרשיו, מרחוק יבואו--יעופו, כנשר חש לאכול.  א,ט כולו לחמס יבוא, מגמת פניהם קדימה; ויאסוף כחול, שבי.  א,י והוא במלכים יתקלס, ורוזנים משחק לו; הוא לכל-מבצר ישחק, ויצבור עפר וילכדה.  א,יא אז חלף רוח ויעבור, ואשם:  זו כוחו, לאלוהו.  א,יב הלוא אתה מקדם, יהוה אלוהיי קדושי--לא נמות; יהוה למשפט שמתו, וצור להוכיח יסדתו.  א,יג טהור עיניים מראות רע, והביט אל-עמל לא תוכל:  למה תביט, בוגדים--תחריש, בבלע רשע צדיק ממנו.  א,יד ותעשה אדם, כדגי הים--כרמש, לא-מושל בו.  א,טו כולו, בחכה היעלה--יגורהו בחרמו, ויאספהו במכמרתו; על-כן, ישמח ויגיל.  א,טז על-כן יזבח לחרמו, ויקטר למכמרתו:  כי בהמה שמן חלקו, ומאכלו בריאה.  א,יז העל כן, יריק חרמו; ותמיד להרוג גויים, לא יחמול.  

ב,א על-משמרתי אעמודה, ואתייצבה על-מצור; ואצפה, לראות מה-ידבר-בי, ומה אשיב, על-תוכחתי.  ב,ב ויענני יהוה, ויאמר, כתוב חזון, ובאר על-הלוחות--למען ירוץ, קורא בו.  ב,ג כי עוד חזון למועד, ויפח לקץ ולא יכזב; אם-יתמהמה, חכה-לו--כי-בוא יבוא, לא יאחר.  ב,ד הנה עופלה, לא-ישרה נפשו בו; וצדיק, באמונתו יחיה.  

ב,ה ואף כי-היין בוגד, גבר יהיר ולא ינווה:  אשר הרחיב כשאול נפשו, והוא כמוות ולא ישבע, ויאסוף אליו כל-הגויים, ויקבוץ אליו כל-העמים.  ב,ו הלוא-אלה כולם, עליו משל יישאו, ומליצה, חידות לו; ויאמר, הוי המרבה לא-לו--עד-מתיי, ומכביד עליו עבטיט.  ב,ז הלוא פתע, יקומו נושכיך, ויקצו, מזעזעיך; והיית למשיסות, למו.  ב,ח כי-אתה שלות גויים רבים, ישלוך כל-יתר עמים; מדמי אדם וחמס-ארץ, קריה וכל-יושבי בה.  

ב,ט הוי, בוצע בצע רע--לביתו:  לשום במרום קינו, להינצל מכף-רע.  ב,י יעצת בושת, לביתך; קצות-עמים רבים, וחוטא נפשך.  ב,יא כי-אבן, מקיר תזעק; וכפיס, מעץ יעננה.  

ב,יב הוי בונה עיר, בדמים; וכונן קריה, בעוולה.  ב,יג הלוא הנה, מאת יהוה צבאות; וייגעו עמים בדי-אש, ולאומים בדי-ריק ייעפו.  ב,יד כי תימלא הארץ, לדעת את-כבוד יהוה, כמים, יכסו על-ים.  

ב,טו הוי משקה ריעהו, מספח חמתך ואף שכר--למען הביט, על-מעוריהם.  ב,טז שבעת קלון מכבוד, שתה גם-אתה והיערל; תיסוב עליך, כוס ימין יהוה, וקיקלון, על-כבודך.  ב,יז כי חמס לבנון יכסך, ושוד בהמות יחיתן, מדמי אדם וחמס-ארץ, קריה וכל-יושבי בה.  ב,יח מה-הועיל פסל, כי פסלו יוצרו--מסכה, ומורה שקר:  כי בטח יוצר יצרו, עליו, לעשות, אלילים אילמים.  

ב,יט הוי אומר לעץ הקיצה, עורי לאבן דומם; הוא יורה--הנה-הוא תפוש זהב וכסף, וכל-רוח אין בקרבו.  ב,כ ויהוה, בהיכל קודשו:  הס מפניו, כל-הארץ.  

ג,א תפילה, לחבקוק הנביא--על, שגיונות.  ג,ב יהוה, שמעתי שמעך יראתי--יהוה פועלך בקרב שנים חייהו, בקרב שנים תודיע; ברוגז, רחם תזכור.  ג,ג אלוה מתימן יבוא, וקדוש מהר-פארן סלה; כיסה שמיים הודו, ותהילתו מלאה הארץ.  ג,ד ונוגה כאור תהיה, קרניים מידו לו; ושם, חביון עוזו.  ג,ה לפניו, ילך דבר; וייצא רשף, לרגליו.  ג,ו עמד וימודד ארץ, ראה ויתר גויים, ויתפוצצו הררי-עד, שחו גבעות עולם; הליכות עולם, לו.  ג,ז תחת אוון, ראיתי אוהלי כושן; ירגזון, יריעות ארץ מדיין.  ג,ח הבנהרים, חרה יהוה--אם בנהרים אפך, אם-בים עברתך:  כי תרכב על-סוסיך, מרכבותיך ישועה.  ג,ט עריה תיעור קשתך, שבועות מטות אומר סלה; נהרות, תבקע-ארץ.  ג,י ראוך יחילו הרים, זרם מים עבר; נתן תהום קולו, רום ידיהו נשא.  ג,יא שמש ירח, עמד זבולה; לאור חיציך יהלכו, לנוגה ברק חניתך.  ג,יב בזעם, תצעד-ארץ; באף, תדוש גויים.  ג,יג יצאת לישע עמך, לישע את-משיחך; מחצת ראש מבית רשע, ערות יסוד עד-צוואר סלה.  

ג,יד נקבת במטיו ראש פרזיו, יסערו להפיצני; עליצותם, כמו-לאכול עני במסתר.  ג,טו דרכת בים, סוסיך; חומר, מים רבים.  ג,טז שמעתי ותרגז בטני, לקול צללו שפתיי--יבוא רקב בעצמיי, ותחתיי ארגז:  אשר אנוח ליום צרה, לעלות לעם יגודנו.  ג,יז כי-תאנה לא-תפרח, ואין יבול בגפנים--כיחש מעשה-זית, ושדמות לא-עשה אוכל; גזר ממכלה צאן, ואין בקר ברפתים.  ג,יח ואני, ביהוה אעלוזה:  אגילה, באלוהי ישעי.  ג,יט יהוה אדוניי, חילי, וישם רגליי כאיילות, ועל במותיי ידריכני; למנצח, בנגינותיי.

[חגיי].
א,א בשנת שתיים, לדריווש המלך, בחודש השישי, ביום אחד לחודש--היה דבר-יהוה ביד-חגיי הנביא, אל-זרובבל בן-שאלתיאל פחת יהודה, ואל-יהושוע בן-יהוצדק הכוהן הגדול, לאמור.  א,ב כה אמר יהוה צבאות, לאמור:  העם הזה אמרו, לא עת-בוא עת-בית יהוה להיבנות.  

א,ג ויהי, דבר-יהוה, ביד-חגיי הנביא, לאמור.  א,ד העת לכם אתם, לשבת בבותיכם ספונים--והבית הזה, חרב.  א,ה ועתה, כה אמר יהוה צבאות:  שימו לבבכם, על-דרכיכם.  א,ו זרעתם הרבה והבא מעט, אכול ואין-לשובעה שתה ואין-לשוכרה, לבוש, ואין-לחום לו; והמשתכר--משתכר, אל-צרור נקוב.  

א,ז כה אמר, יהוה צבאות:  שימו לבבכם, על-דרכיכם.  א,ח עלו ההר והבאתם עץ, ובנו הבית; וארצה-בו ואיכבדה, אמר יהוה.  א,ט פנה אל-הרבה והנה למעט, והבאתם הבית ונפחתי בו:  יען מה, נאום יהוה צבאות--יען ביתי אשר-הוא חרב, ואתם רצים איש לביתו.  א,י על-כן עליכם, כלאו שמיים מטל; והארץ, כלאה יבולה.  א,יא ואקרא חורב על-הארץ ועל-ההרים, ועל-הדגן ועל-התירוש ועל-היצהר, ועל אשר תוציא, האדמה; ועל-האדם, ועל-הבהמה, ועל, כל-יגיע כפיים.  

א,יב וישמע זרובבל בן-שלתיאל ויהושוע בן-יהוצדק הכוהן הגדול וכול שארית העם, בקול יהוה אלוהיהם, ועל-דברי חגיי הנביא, כאשר שלחו יהוה אלוהיהם; וייראו העם, מפני יהוה.  א,יג ויאמר חגיי מלאך יהוה, במלאכות יהוה--לעם לאמור:  אני איתכם, נאום-יהוה.  א,יד ויער יהוה את-רוח זרובבל בן-שלתיאל פחת יהודה, ואת-רוח יהושוע בן-יהוצדק הכוהן הגדול, ואת-רוח, כול שארית העם; ויבואו ויעשו מלאכה, בבית-יהוה צבאות אלוהיהם.  

א,טו ביום עשרים וארבעה לחודש, בשישי, בשנת שתיים, לדריווש המלך.  ב,א בשביעי, בעשרים ואחד לחודש--היה, דבר-יהוה, ביד-חגיי הנביא, לאמור.  ב,ב אמור-נא, אל-זרובבל בן-שלתיאל פחת יהודה, ואל-יהושוע בן-יהוצדק, הכוהן הגדול--ואל-שארית העם, לאמור.  ב,ג מי בכם, הנשאר, אשר ראה את-הבית הזה, בכבודו הראשון; ומה אתם רואים אותו, עתה--הלוא כמוהו כאין, בעיניכם.  ב,ד ועתה חזק זרובבל נאום-יהוה וחזק יהושוע בן-יהוצדק הכוהן הגדול וחזק כל-עם הארץ, נאום-יהוה--ועשו:  כי-אני איתכם, נאום יהוה צבאות.  ב,ה את-הדבר אשר-כרתי איתכם, בצאתכם ממצריים, ורוחי, עומדת בתוככם--אל-תיראו.  

ב,ו כי כה אמר יהוה צבאות, עוד אחת מעט היא; ואני, מרעיש את-השמיים ואת-הארץ, ואת-הים, ואת-החרבה.  ב,ז והרעשתי, את-כל-הגויים, ובאו, חמדת כל-הגויים; ומילאתי את-הבית הזה, כבוד--אמר, יהוה צבאות.  ב,ח לי הכסף, ולי הזהב--נאום, יהוה צבאות.  ב,ט גדול יהיה כבוד הבית הזה האחרון, מן-הראשון--אמר, יהוה צבאות; ובמקום הזה אתן שלום, נאום יהוה צבאות.  

ב,י בעשרים וארבעה לתשיעי, בשנת שתיים לדריווש--היה, דבר-יהוה, אל-חגיי הנביא, לאמור.  ב,יא כה אמר, יהוה צבאות:  שאל-נא את-הכוהנים תורה, לאמור.  ב,יב הן יישא-איש בשר-קודש בכנף בגדו, ונגע בכנפו אל-הלחם ואל-הנזיד ואל-היין ואל-שמן ואל-כל-מאכל--היקדש; ויענו הכוהנים ויאמרו, לא.  ב,יג ויאמר חגיי, אם-ייגע טמא-נפש בכל-אלה היטמא; ויענו הכוהנים ויאמרו, יטמא.  ב,יד ויען חגיי ויאמר, כן העם-הזה וכן-הגוי הזה לפניי נאום-יהוה, וכן, כל-מעשה ידיהם; ואשר יקריבו שם, טמא הוא.  ב,טו ועתה שימו-נא לבבכם, מן-היום הזה ומעלה; מטרם שום-אבן אל-אבן, בהיכל יהוה.  ב,טז מהיותם בא אל-ערימת עשרים, והייתה עשרה; בא אל-היקב, לחשוף חמישים פורה, והייתה, עשרים.  ב,יז הכיתי אתכם בשידפון וביירקון, ובברד--את, כל-מעשה ידיכם; ואין-אתכם אליי, נאום-יהוה.  ב,יח שימו-נא לבבכם, מן-היום הזה ומעלה; מיום עשרים וארבעה לתשיעי, למן-היום אשר-יוסד היכל-יהוה--שימו לבבכם.  ב,יט העוד הזרע, במגורה, ועד-הגפן והתאנה והרימון ועץ הזית, לא נשא--מן-היום הזה, אברך.  

ב,כ ויהי דבר-יהוה שנית אל-חגיי, בעשרים וארבעה לחודש לאמור.  ב,כא אמור, אל-זרובבל פחת-יהודה לאמור:  אני מרעיש, את-השמיים ואת-הארץ.  ב,כב והפכתי, כיסא ממלכות, והשמדתי, חוזק ממלכות הגויים; והפכתי מרכבה, ורוכביה, וירדו סוסים ורוכביהם, איש בחרב אחיו.  ב,כג ביום ההוא נאום-יהוה צבאות אקחך זרובבל בן-שאלתיאל עבדי, נאום-יהוה, ושמתיך, כחותם:  כי-בך בחרתי, נאום יהוה צבאות.

[זכריה].
א,א בחודש, השמיני, בשנת שתיים, לדריווש--היה דבר-יהוה, אל-זכריה בן-ברכיה, בן-עידוא הנביא, לאמור.  א,ב קצף יהוה על-אבותיכם, קצף.  א,ג ואמרת אליהם, כה אמר יהוה צבאות, שובו אליי, נאום יהוה צבאות--ואשוב אליכם, אמר יהוה צבאות.  א,ד אל-תהיו כאבותיכם אשר קראו-אליהם הנביאים הראשונים לאמור, כה אמר יהוה צבאות, שובו נא מדרכיכם הרעים, ומעלליכם הרעים; ולא שמעו ולא-הקשיבו אליי, נאום-יהוה.  א,ה אבותיכם, איה-הם; והנביאים--הלעולם, יחיו.  א,ו אך דבריי וחוקיי, אשר ציוויתי את-עבדיי הנביאים, הלוא השיגו, אבותיכם; וישובו ויאמרו, כאשר זמם יהוה צבאות לעשות לנו, כדרכינו וכמעללינו, כן עשה איתנו.  

א,ז ביום עשרים וארבעה לעשתי-עשר חודש, הוא-חודש שבט, בשנת שתיים, לדריווש--היה דבר-יהוה, אל-זכריה בן-ברכיהו, בן-עידוא הנביא, לאמור.  א,ח ראיתי הלילה, והנה-איש רוכב על-סוס אדום, והוא עומד, בין ההדסים אשר במצולה; ואחריו סוסים אדומים, שרוקים ולבנים.  א,ט ואומר, מה-אלה אדוני; ויאמר אליי, המלאך הדובר בי, אני אראך, מה-המה אלה.  א,י ויען, האיש העומד בין-ההדסים--ויאמר:  אלה אשר שלח יהוה, להתהלך בארץ.  א,יא ויענו את-מלאך יהוה, העומד בין ההדסים, ויאמרו, התהלכנו בארץ; והנה כל-הארץ, יושבת ושוקטת.  א,יב ויען מלאך-יהוה, ויאמר, יהוה צבאות, עד-מתיי אתה לא-תרחם את-ירושלים ואת ערי יהודה--אשר זעמת, זה שבעים שנה.  א,יג ויען יהוה, את-המלאך הדובר בי--דברים טובים:  דברים, ניחומים.  א,יד ויאמר אליי, המלאך הדובר בי, קרא לאמור, כה אמר יהוה צבאות:  קינאתי לירושלים ולציון, קנאה גדולה.  א,טו וקצף גדול אני קוצף, על-הגויים השאננים, אשר אני קצפתי מעט, והמה עזרו לרעה.  א,טז לכן כה-אמר יהוה, שבתי לירושלים ברחמים--ביתי ייבנה בה, נאום יהוה צבאות; וקו יינטה, על-ירושלים.  א,יז עוד קרא לאמור, כה אמר יהוה צבאות, עוד תפוצנה עריי, מטוב; וניחם יהוה עוד את-ציון, ובחר עוד בירושלים.  

ב,א ואשא את-עיניי, וארא; והנה, ארבע קרנות.  ב,ב ואומר, אל-המלאך הדובר בי--מה-אלה; ויאמר אליי--אלה הקרנות אשר זירו את-יהודה, את-ישראל וירושלים.  

ב,ג ויראני יהוה, ארבעה חרשים.  ב,ד ואומר, מה אלה באים לעשות; ויאמר לאמור, אלה הקרנות אשר-זירו את-יהודה כפי-איש לא-נשא ראשו, ויבואו אלה להחריד אותם, ליידות את-קרנות הגויים הנושאים קרן אל-ארץ יהודה לזרותה.  

ב,ה ואשא עיניי וארא, והנה-איש; ובידו, חבל מידה.  ב,ו ואומר, אנה אתה הולך; ויאמר אליי, למוד את-ירושלים, לראות כמה-רוחבה, וכמה אורכה.  ב,ז והנה, המלאך הדובר בי--יוצא; ומלאך אחר, יוצא לקראתו.  ב,ח ויאמר אליו--רוץ דבר אל-הנער הלז, לאמור:  פרזות תשב ירושלים, מרוב אדם ובהמה בתוכה.  ב,ט ואני אהיה-לה נאום-יהוה, חומת אש סביב; ולכבוד, אהיה בתוכה.  

ב,י הוי הוי, ונוסו מארץ צפון--נאום-יהוה:  כי כארבע רוחות השמיים, פירשתי אתכם--נאום-יהוה.  ב,יא הוי ציון, הימלטי--יושבת, בת-בבל.  

ב,יב כי כה אמר, יהוה צבאות, אחר כבוד, שלחני אל-הגויים השוללים אתכם:  כי הנוגע בכם, נוגע בבבת עינו.  ב,יג כי הנני מניף את-ידי, עליהם, והיו שלל, לעבדיהם; וידעתם, כי-יהוה צבאות שלחני.  

ב,יד רוני ושמחי, בת-ציון--כי הנני-בא ושכנתי בתוכך, נאום-יהוה.  ב,טו ונלוו גויים רבים אל-יהוה ביום ההוא, והיו לי לעם; ושכנתי בתוכך--וידעת, כי-יהוה צבאות שלחני אלייך.  ב,טז ונחל יהוה את-יהודה חלקו, על אדמת הקודש; ובחר עוד, בירושלים.  ב,יז הס כל-בשר, מפני יהוה--כי ניעור, ממעון קודשו.  

ג,א ויראני, את-יהושוע הכוהן הגדול, עומד, לפני מלאך יהוה; והשטן עומד על-ימינו, לשטנו.  ג,ב ויאמר יהוה אל-השטן, יגער יהוה בך השטן, ויגער יהוה בך, הבוחר בירושלים; הלוא זה אוד, מוצל מאש.  ג,ג ויהושוע, היה לבוש בגדים צואים; ועומד, לפני המלאך.  ג,ד ויען ויאמר, אל-העומדים לפניו לאמור, הסירו הבגדים הצואים, מעליו; ויאמר אליו, ראה העברתי מעליך עוונך, והלבש אותך, מחלצות.  ג,ה ואומר, ישימו צניף טהור על-ראשו; וישימו הצניף הטהור על-ראשו, וילבישוהו בגדים, ומלאך יהוה, עומד.  ג,ו ויעד מלאך יהוה, ביהושוע לאמור.  ג,ז כה-אמר יהוה צבאות, אם-בדרכיי תלך ואם את-משמרתי תשמור, וגם-אתה תדין את-ביתי, וגם תשמור את-חצריי--ונתתי לך מהלכים, בין העומדים האלה.  ג,ח שמע-נא יהושוע הכוהן הגדול, אתה וריעיך היושבים לפניך--כי-אנשי מופת, המה:  כי-הנני מביא את-עבדי, צמח.  ג,ט כי הנה האבן, אשר נתתי לפני יהושוע--על-אבן אחת, שבעה עיניים; הנני מפתח פיתוחה, נאום יהוה צבאות, ומשתי את-עוון הארץ-ההיא, ביום אחד.  ג,י ביום ההוא, נאום יהוה צבאות, תקראו, איש לריעהו--אל-תחת גפן, ואל-תחת תאנה.  ד,א וישב, המלאך הדובר בי; ויעירני, כאיש אשר-ייעור משנתו.  ד,ב ויאמר אליי, מה אתה רואה; ואומר ראיתי והנה מנורת זהב כולה וגולה על-ראשה, ושבעה נרותיה עליה--שבעה ושבעה מוצקות, לנרות אשר על-ראשה.  ד,ג ושניים זיתים, עליה:  אחד מימין הגולה, ואחד על-שמאלה.  ד,ד ואען, ואומר, אל-המלאך הדובר בי, לאמור:  מה-אלה, אדוני.  ד,ה ויען המלאך הדובר בי, ויאמר אליי, הלוא ידעת, מה-המה אלה; ואומר, לא אדוני.  ד,ו ויען ויאמר אליי, לאמור, זה דבר-יהוה, אל-זרובבל לאמור:  לא בחיל, ולא בכוח--כי אם-ברוחי, אמר יהוה צבאות.  ד,ז מי-אתה הר-הגדול לפני זרובבל, למישור; והוציא, את-האבן הראשה--תשואות, חן חן לה.  

ד,ח ויהי דבר-יהוה, אליי לאמור.  ד,ט ידי זרובבל, ייסדו הבית הזה--וידיו תבצענה; וידעת, כי-יהוה צבאות שלחני אליכם.  ד,י כי מי בז, ליום קטנות, ושמחו וראו את-האבן הבדיל ביד זרובבל, שבעה-אלה; עיני יהוה, המה משוטטים בכל-הארץ.  ד,יא ואען, ואומר אליו:  מה-שני הזיתים האלה, על-ימין המנורה ועל-שמאלה.  ד,יב ואען שנית, ואומר אליו:  מה-שתי שיבלי הזיתים, אשר ביד שני צנתרות הזהב, המריקים מעליהם, הזהב.  ד,יג ויאמר אליי לאמור, הלוא ידעת מה-אלה; ואומר, לא אדוני.  ד,יד ויאמר, אלה שני בני-היצהר, העומדים, על-אדון כל-הארץ.  ה,א ואשוב, ואשא עיניי ואראה; והנה, מגילה עפה.  ה,ב ויאמר אליי, מה אתה רואה; ואומר, אני רואה מגילה עפה--אורכה עשרים באמה, ורוחבה עשר באמה.  ה,ג ויאמר אליי--זאת האלה, היוצאת על-פני כל-הארץ:  כי כל-הגונב, מזה כמוה ניקה, וכל-הנשבע, מזה כמוה ניקה.  ה,ד הוצאתיה, נאום יהוה צבאות, ובאה אל-בית הגנב, ואל-בית הנשבע בשמי לשקר; ולנה בתוך ביתו, וכילתו ואת-עציו ואת-אבניו.  ה,ה וייצא, המלאך הדובר בי; ויאמר אליי--שא נא עיניך וראה, מה היוצאת הזאת.  ה,ו ואומר, מה-היא; ויאמר, זאת האיפה היוצאת, ויאמר, זאת עינם בכל-הארץ.  ה,ז והנה כיכר עופרת, נישאת; וזאת אישה אחת, יושבת בתוך האיפה.  ה,ח ויאמר זאת הרשעה, וישלך אותה אל-תוך האיפה; וישלך את-אבן העופרת, אל-פיה.  

ה,ט ואשא עיניי וארא, והנה שתיים נשים יוצאות ורוח בכנפיהם, ולהנה כנפיים, ככנפי החסידה; ותישאנה, את-האיפה, בין הארץ, ובין השמיים.  ה,י ואומר, אל-המלאך הדובר בי:  אנה המה מוליכות, את-האיפה.  ה,יא ויאמר אליי, לבנות-לה בית בארץ שנער; והוכן והוניחה שם, על-מכונתה.  

ו,א ואשוב, ואשא עיניי ואראה, והנה ארבע מרכבות יוצאות, מבין שני ההרים; וההרים, הרי נחושת.  ו,ב במרכבה הראשונה, סוסים אדומים; ובמרכבה השנית, סוסים שחורים.  ו,ג ובמרכבה השלישית, סוסים לבנים; ובמרכבה, הרביעית, סוסים ברודים, אמוצים.  ו,ד ואען, ואומר, אל-המלאך, הדובר בי:  מה-אלה, אדוני.  ו,ה ויען המלאך, ויאמר אליי:  אלה, ארבע רוחות השמיים, יוצאות, מהתייצב על-אדון כל-הארץ.  ו,ו אשר-בה הסוסים השחורים, יוצאים אל-ארץ צפון, והלבנים, יצאו אל-אחריהם; והברודים--יצאו, אל-ארץ התימן.  ו,ז והאמוצים יצאו, ויבקשו ללכת להתהלך בארץ, ויאמר, לכו התהלכו בארץ; ותתהלכנה, בארץ.  ו,ח ויזעק אותי, וידבר אליי לאמור:  ראה, היוצאים אל-ארץ צפון--הניחו את-רוחי, בארץ צפון.  

ו,ט ויהי דבר-יהוה, אליי לאמור.  ו,י לקוח, מאת הגולה, מחלדיי, ומאת טובייה ומאת ידעיה; ובאת אתה, ביום ההוא, ובאת בית יאשייה בן-צפניה, אשר-באו מבבל.  ו,יא ולקחת כסף-וזהב, ועשית עטרות; ושמת, בראש יהושוע בן-יהוצדק--הכוהן הגדול.  ו,יב ואמרת אליו לאמור, כה אמר יהוה צבאות לאמור:  הנה-איש צמח שמו, ומתחתיו יצמח, ובנה, את-היכל יהוה.  ו,יג והוא יבנה את-היכל יהוה, והוא-יישא הוד, וישב ומשל, על-כיסאו; והיה כוהן, על-כיסאו, ועצת שלום, תהיה בין שניהם.  ו,יד והעטרות, תהיה לחלם ולטובייה ולידעיה, ולחן, בן-צפניה--לזיכרון, בהיכל יהוה.  ו,טו ורחוקים יבואו, ובנו בהיכל יהוה, וידעתם, כי-יהוה צבאות שלחני אליכם; והיה אם-שמוע תשמעון, בקול יהוה אלוהיכם.  

ז,א ויהי בשנת ארבע, לדריווש המלך; היה דבר-יהוה אל-זכריה, בארבעה לחודש התשיעי--בכסליו.  ז,ב וישלח, בית-אל, שראצר, ורגם מלך ואנשיו--לחלות, את-פני יהוה.  ז,ג לאמור, אל-הכוהנים אשר לבית-יהוה צבאות, ואל-הנביאים, לאמור:  האבכה, בחודש החמישי--הינזר, כאשר עשיתי זה כמה שנים.  

ז,ד ויהי דבר-יהוה צבאות, אליי לאמור.  ז,ה אמור אל-כל-עם הארץ, ואל-הכוהנים לאמור:  כי-צמתם וספוד בחמישי ובשביעי, וזה שבעים שנה--הצום צמתוני, אני.  ז,ו וכי תאכלו, וכי תשתו--הלוא אתם האוכלים, ואתם השותים.  ז,ז הלוא את-הדברים, אשר קרא יהוה ביד הנביאים הראשונים, בהיות ירושלים יושבת ושלווה, ועריה סביבותיה; והנגב והשפילה, יושב.  

ז,ח ויהי, דבר-יהוה, אל-זכריה, לאמור.  ז,ט כה אמר יהוה צבאות, לאמור:  משפט אמת, שפוטו, וחסד ורחמים, עשו איש את-אחיו.  ז,י ואלמנה ויתום גר ועני, אל-תעשוקו; ורעת איש אחיו, אל-תחשבו בלבבכם.  ז,יא וימאנו להקשיב, וייתנו כתף סוררת; ואוזניהם, הכבידו משמוע.  ז,יב וליבם שמו שמיר, משמוע את-התורה ואת-הדברים אשר שלח יהוה צבאות ברוחו, ביד, הנביאים הראשונים; ויהי קצף גדול, מאת יהוה צבאות.  ז,יג ויהי כאשר-קרא, ולא שמעו:  כן יקראו ולא אשמע, אמר יהוה צבאות.  ז,יד ואסערם, על כל-הגויים אשר לא-ידעום, והארץ נשמה אחריהם, מעובר ומשב; וישימו ארץ-חמדה, לשמה.  

ח,א ויהי דבר-יהוה צבאות, לאמור.  ח,ב כה אמר יהוה צבאות, קינאתי לציון קנאה גדולה; וחמה גדולה, קינאתי לה.  ח,ג כה, אמר יהוה, שבתי אל-ציון, ושכנתי בתוך ירושלים; ונקראה ירושלים עיר האמת, והר-יהוה צבאות הר הקודש.  

ח,ד כה אמר, יהוה צבאות, עוד יישבו זקנים וזקנות, ברחובות ירושלים; ואיש משענתו בידו, מרוב ימים.  ח,ה ורחובות העיר יימלאו, ילדים וילדות, משחקים, ברחובותיה.  

ח,ו כה אמר, יהוה צבאות, כי ייפלא בעיני שארית העם הזה, בימים ההם--גם-בעיניי, ייפלא, נאום, יהוה צבאות.  

ח,ז כה אמר יהוה צבאות, הנני מושיע את-עמי מארץ מזרח, ומארץ, מבוא השמש.  ח,ח והבאתי אותם, ושכנו בתוך ירושלים; והיו-לי לעם, ואני אהיה להם לאלוהים--באמת, ובצדקה.  

ח,ט כה-אמר, יהוה צבאות, תחזקנה ידיכם, השומעים בימים האלה את הדברים האלה--מפי, הנביאים, אשר ביום יוסד בית-יהוה צבאות ההיכל, להיבנות.  ח,י כי, לפני הימים ההם, שכר האדם לא נהיה, ושכר הבהמה איננה; וליוצא ולבא אין-שלום מן-הצר, ואשלח את-כל-האדם איש בריעהו.  ח,יא ועתה, לא כימים הראשונים אני, לשארית, העם הזה--נאום, יהוה צבאות.  ח,יב כי-זרע השלום, הגפן תיתן פרייה והארץ תיתן את-יבולה, והשמיים, ייתנו טלם; והנחלתי, את-שארית העם הזה--את-כל-אלה.  ח,יג והיה כאשר הייתם קללה בגויים, בית יהודה ובית ישראל--כן אושיע אתכם, והייתם ברכה:  אל-תיראו, תחזקנה ידיכם.  

ח,יד כי כה אמר, יהוה צבאות, כאשר זממתי להרע לכם בהקציף אבותיכם אותי, אמר יהוה צבאות; ולא, ניחמתי.  ח,טו כן שבתי זממתי בימים האלה, להיטיב את-ירושלים ואת-בית יהודה:  אל-תיראו.  ח,טז אלה הדברים, אשר תעשו:  דברו אמת, איש את-ריעהו--אמת ומשפט שלום, שפטו בשעריכם.  ח,יז ואיש את-רעת ריעהו, אל-תחשבו בלבבכם, ושבועת שקר, אל-תאהבו:  כי את-כל-אלה אשר שנאתי, נאום-יהוה.  

ח,יח ויהי דבר-יהוה צבאות, אליי לאמור.  ח,יט כה-אמר יהוה צבאות, צום הרביעי וצום החמישי וצום השביעי וצום העשירי יהיה לבית-יהודה לששון ולשמחה, ולמועדים, טובים; והאמת והשלום, אהבו.  

ח,כ כה אמר, יהוה צבאות:  עוד אשר יבואו עמים, ויושבי ערים רבות.  ח,כא והלכו יושבי אחת אל-אחת לאמור, נלכה הלוך לחלות את-פני יהוה, ולבקש, את-יהוה צבאות; אלכה, גם-אני.  ח,כב ובאו עמים רבים וגויים עצומים, לבקש את-יהוה צבאות בירושלים, ולחלות, את-פני יהוה.  

ח,כג כה-אמר, יהוה צבאות, בימים ההמה, אשר יחזיקו עשרה אנשים מכול לשונות הגויים; והחזיקו בכנף איש יהודי לאמור, נלכה עימכם--כי שמענו, אלוהים עימכם.  

ט,א משא דבר-יהוה בארץ חדרך, ודמשק מנוחתו:  כי ליהוה עין אדם, וכול שבטי ישראל.  ט,ב וגם-חמת, תגבול-בה; צור וצידון, כי חכמה מאוד.  ט,ג ותיבן צור מצור, לה; ותצבור-כסף, כעפר, וחרוץ, כטיט חוצות.  ט,ד הנה אדוניי יורישנה, והכה בים חילה; והיא, באש תיאכל.  ט,ה תרא אשקלון ותירא, ועזה ותחיל מאוד, ועקרון, כי-הוביש מבטה; ואבד מלך מעזה, ואשקלון לא תשב.  ט,ו וישב ממזר, באשדוד; והכרתי, גאון פלשתים.  ט,ז והסירותי דמיו מפיו, ושיקוציו מבין שיניו, ונשאר גם-הוא, לאלוהינו; והיה כאלוף ביהודה, ועקרון כיבוסי.  ט,ח וחניתי לביתי מצבה מעובר ומשב, ולא-יעבור עליהם עוד נוגש:  כי עתה, ראיתי בעיניי.  

ט,ט גילי מאוד בת-ציון, הריעי בת ירושלים, הנה מלכך יבוא לך, צדיק ונושע הוא; עני ורוכב על-חמור, ועל-עיר בן-אתונות.  ט,י והכרתי-רכב מאפריים, וסוס מירושלים, ונכרתה קשת מלחמה, ודיבר שלום לגויים; ומושלו מים עד-ים, ומנהר עד-אפסי-ארץ.  ט,יא גם-את בדם-בריתך, שילחתי אסירייך מבור, אין מים, בו.  ט,יב שובו, לביצרון, אסירי, התקווה; גם-היום, מגיד משנה אשיב לך.  ט,יג כי-דרכתי לי יהודה, קשת מילאתי אפריים, ועוררתי בנייך ציון, על-בנייך יוון; ושמתיך, כחרב גיבור.  ט,יד ויהוה עליהם ייראה, ויצא כברק חיצו; ואדוניי יהוה בשופר יתקע, והלך בסערות תימן.  ט,טו יהוה צבאות, יגן עליהם, ואכלו וכבשו אבני-קלע, ושתו המו כמו-יין; ומלאו, כמזרק--כזווייות, מזבח.  ט,טז והושיעם יהוה אלוהיהם, ביום ההוא--כצאן עמו:  כי, אבני-נזר, מתנוססות, על-אדמתו.  ט,יז כי מה-טובו, ומה-יופייו--דגן, בחורים, ותירוש, ינובב בתולות.  י,א שאלו מיהוה מטר בעת מלקוש, יהוה עושה חזיזים; ומטר-גשם ייתן להם, לאיש עשב בשדה.  י,ב כי התרפים דיברו-אוון, והקוסמים חזו שקר, וחלומות השוא ידברו, הבל ינחמון; על-כן נסעו כמו-צאן, יענו כי-אין רועה.  

י,ג על-הרועים חרה אפי, ועל-העתודים אפקוד:  כי-פקד יהוה צבאות את-עדרו, את-בית יהודה, ושם אותם, כסוס הודו במלחמה.  י,ד ממנו פינה ממנו יתד, ממנו קשת מלחמה; ממנו ייצא כל-נוגש, יחדיו.  י,ה והיו כגיבורים בוסים בטיט חוצות, במלחמה, ונלחמו, כי יהוה עימם; והובישו, רוכבי סוסים.  י,ו וגיברתי את-בית יהודה, ואת-בית יוסף אושיע, והושבותים כי ריחמתים, והיו כאשר לא-זנחתים:  כי, אני יהוה אלוהיהם--ואענם.  י,ז והיו כגיבור אפריים, ושמח ליבם כמו-יין; ובניהם יראו ושמחו, יגל ליבם ביהוה.  י,ח אשרקה להם ואקבצם, כי פדיתים; ורבו, כמו רבו.  י,ט ואזרעם, בעמים, ובמרחקים, יזכרוני; וחיו את-בניהם, ושבו.  י,י והשיבותים מארץ מצריים, ומאשור אקבצם; ואל-ארץ גלעד ולבנון אביאם, ולא יימצא להם.  י,יא ועבר בים צרה, והכה בים גלים, והובישו, כול מצולות יאור; והורד גאון אשור, ושבט מצריים יסור.  י,יב וגיברתים, ביהוה, ובשמו, יתהלכו:  נאום, יהוה.  

יא,א פתח לבנון, דלתיך; ותאכל אש, בארזיך.  יא,ב היליל ברוש כי-נפל ארז, אשר אדירים שודדו; הילילו אלוני בשן, כי ירד יער הבציר.  יא,ג קול יללת הרועים, כי שודדה אדרתם; קול שאגת כפירים, כי שודד גאון הירדן.  

יא,ד כה אמר, יהוה אלוהיי:  רעה, את-צאן ההריגה.  יא,ה אשר קוניהן יהרגון, ולא יאשמו, ומוכריהן יאמר, ברוך יהוה ואעשיר; ורועיהם, לא יחמול עליהן.  יא,ו כי לא אחמול עוד, על-יושבי הארץ--נאום-יהוה; והנה אנוכי ממציא את-האדם, איש ביד-ריעהו וביד מלכו, וכיתתו את-הארץ, ולא אציל מידם.  יא,ז וארעה את-צאן ההריגה, לכן עניי הצאן; ואקח-לי שני מקלות, לאחד קראתי נועם ולאחד קראתי חובלים, וארעה, את-הצאן.  יא,ח ואכחיד את-שלושת הרועים, בירח אחד; ותקצר נפשי בהם, וגם-נפשם בחלה בי.  יא,ט ואומר, לא ארעה אתכם; המתה תמות, והנכחדת תיכחד, והנשארות, תאכלנה אישה את-בשר רעותה.  יא,י ואקח את-מקלי את-נועם, ואגדע אותו--להפר, את-בריתי, אשר כרתי, את-כל-העמים.  יא,יא ותופר, ביום ההוא; ויידעו כן עניי הצאן, השומרים אותי, כי דבר-יהוה, הוא.  

יא,יב ואומר אליהם, אם-טוב בעיניכם הבו שכרי--ואם-לא חדלו; וישקלו את-שכרי, שלושים כסף.  יא,יג ויאמר יהוה אליי, השליכהו אל-היוצר, אדר היקר, אשר יקרתי מעליהם; ואקחה שלושים הכסף, ואשליך אותו בית יהוה אל-היוצר.  יא,יד ואגדע את-מקלי השני, את החובלים--להפר, את-האחווה, בין יהודה, ובין ישראל.  

יא,טו ויאמר יהוה, אליי:  עוד קח-לך, כלי רועה אווילי.  יא,טז כי הנה-אנוכי מקים רועה בארץ, הנכחדות לא-יפקוד הנער לא-יבקש, והנשברת, לא ירפא; הניצבה, לא יכלכל, ובשר הבריאה יאכל, ופרסיהן יפרק.  יא,יז הוי רועי האליל עוזבי הצאן, חרב על-זרועו ועל-עין ימינו; זרועו יבוש תיבש, ועין ימינו כהה תכהה.  

יב,א משא דבר-יהוה, על-ישראל:  נאום-יהוה, נוטה שמיים ויוסד ארץ, ויוצר רוח-אדם, בקרבו.  יב,ב הנה אנוכי שם את-ירושלים סף-רעל, לכל-העמים--סביב; וגם על-יהודה יהיה במצור, על-ירושלים.  יב,ג והיה ביום-ההוא אשים את-ירושלים אבן מעמסה, לכל-העמים--כל-עומסיה, שרוט יישרטו; ונאספו עליה, כול גויי הארץ.  יב,ד ביום ההוא נאום-יהוה, אכה כל-סוס בתימהון, ורוכבו, בשיגעון; ועל-בית יהודה, אפקח את-עיניי, וכול סוס העמים, אכה בעיוורון.  יב,ה ואמרו אלופי יהודה, בליבם:  אמצה לי יושבי ירושלים, ביהוה צבאות אלוהיהם.  יב,ו ביום ההוא אשים את-אלופי יהודה ככיור אש בעצים, וכלפיד אש בעמיר, ואכלו על-ימין ועל-שמאל את-כל-העמים, סביב; וישבה ירושלים עוד תחתיה, בירושלים.  יב,ז והושיע יהוה את-אוהלי יהודה, בראשונה:  למען לא-תגדל תפארת בית-דויד, ותפארת יושב ירושלים--על-יהודה.  יב,ח ביום ההוא, יגן יהוה בעד יושב ירושלים, והיה הנכשל בהם ביום ההוא, כדויד; ובית דויד כאלוהים, כמלאך יהוה לפניהם.  יב,ט והיה, ביום ההוא; אבקש, להשמיד את-כל-הגויים, הבאים, על-ירושלים.  יב,י ושפכתי על-בית דויד ועל יושב ירושלים, רוח חן ותחנונים, והביטו אליי, את אשר-דקרו; וספדו עליו, כמספד על-היחיד, והמר עליו, כהמר על-הבכור.  יב,יא ביום ההוא, יגדל המספד בירושלים, כמספד הדדרימון, בבקעת מגידון.  יב,יב וספדה הארץ, משפחות משפחות לבד:  משפחת בית-דויד לבד, ונשיהם לבד--משפחת בית-נתן לבד, ונשיהם לבד.  יב,יג משפחת בית-לוי לבד, ונשיהם לבד; משפחת השמעי לבד, ונשיהם לבד.  יב,יד כול, המשפחות הנשארות--משפחות משפחות, לבד; ונשיהם, לבד.  יג,א ביום ההוא, יהיה מקור נפתח, לבית דויד, וליושבי ירושלים--לחטאת, ולנידה.  יג,ב והיה ביום ההוא נאום יהוה צבאות, אכרית את-שמות העצבים מן-הארץ, ולא ייזכרו, עוד; וגם את-הנביאים ואת-רוח הטומאה, אעביר מן-הארץ.  יג,ג והיה, כי-יינבא איש עוד, ואמרו אליו אביו ואימו יולדיו לא תחיה, כי שקר דיברת בשם יהוה; ודקרוהו אביהו ואימו יולדיו, בהינבאו.  יג,ד והיה ביום ההוא, יבושו הנביאים איש מחזיונו--בהינבאותו; ולא ילבשו אדרת שיער, למען כחש.  יג,ה ואמר, לא נביא אנוכי:  איש-עובד אדמה אנוכי, כי אדם הקנני מנעוריי.  יג,ו ואמר אליו, מה המכות האלה בין ידיך; ואמר, אשר הוכיתי בית מאהביי.  

יג,ז חרב, עורי על-רועי ועל-גבר עמיתי--נאום, יהוה צבאות; הך את-הרועה ותפוצינה הצאן, והשיבותי ידי על-הצוערים.  יג,ח והיה בכל-הארץ, נאום-יהוה, פי-שניים בה, ייכרתו יגוועו; והשלישית, ייוותר בה.  יג,ט והבאתי את-השלישית, באש, וצרפתים כצרוף את-הכסף, ובחנתים כבחון את-הזהב; הוא יקרא בשמי, ואני אענה אותו--אמרתי עמי הוא, והוא יאמר יהוה אלוהיי.  

יד,א הנה יום-בא, ליהוה; וחולק שללך, בקרבך.  יד,ב ואספתי את-כל-הגויים אל-ירושלים, למלחמה, ונלכדה העיר ונשסו הבתים, והנשים תישכבנה; ויצא חצי העיר, בגולה, ויתר העם, לא ייכרת מן-העיר.  יד,ג ויצא יהוה, ונלחם בגויים ההם, כיום הילחמו, ביום קרב.  יד,ד ועמדו רגליו ביום-ההוא על-הר הזיתים אשר על-פני ירושלים, מקדם, ונבקע הר הזיתים מחצייו מזרחה וימה, גיא גדולה מאוד; ומש חצי ההר צפונה, וחצייו-נגבה.  יד,ה ונסתם גיא-הריי, כי-יגיע גיא-הרים אל-אצל, ונסתם כאשר נסתם מפני הרעש, בימי עוזייה מלך-יהודה; ובא יהוה אלוהיי, כל-קדושים עימך.  יד,ו והיה, ביום ההוא; לא-יהיה אור, יקרות וקיפאון.  יד,ז והיה יום-אחד, הוא ייוודע ליהוה--לא-יום ולא-לילה; והיה לעת-ערב, יהיה-אור.  יד,ח והיה ביום ההוא, ייצאו מים-חיים מירושלים, חציים אל-הים הקדמוני, וחציים אל-הים האחרון:  בקיץ ובחורף, יהיה.  יד,ט והיה יהוה למלך, על-כל-הארץ; ביום ההוא, יהיה יהוה אחד--ושמו אחד.  יד,י ייסוב כל-הארץ כערבה מגבע לרימון, נגב ירושלים; וראמה וישבה תחתיה למשער בנימין, עד-מקום שער הראשון עד-שער הפינים, ומגדל חננאל, עד יקבי המלך.  יד,יא וישבו בה, וחרם לא יהיה-עוד; וישבה ירושלים, לבטח.  

יד,יב וזאת תהיה המגפה, אשר ייגוף יהוה את-כל-העמים, אשר צבאו, על-ירושלים; המק בשרו, והוא עומד על-רגליו, ועיניו תימקנה בחוריהן, ולשונו תימק בפיהם.  יד,יג והיה ביום ההוא, תהיה מהומת-יהוה רבה בהם; והחזיקו, איש יד ריעהו, ועלתה ידו, על-יד ריעהו.  יד,יד וגם-יהודה--תילחם, בירושלים; ואוסף חיל כל-הגויים סביב, זהב וכסף ובגדים--לרוב מאוד.  יד,טו וכן תהיה מגפת הסוס, הפרד הגמל והחמור, וכל-הבהמה, אשר יהיה במחנות ההמה--כמגפה, הזאת.  יד,טז והיה, כל-הנותר מכל-הגויים, הבאים, על-ירושלים; ועלו מדי שנה בשנה, להשתחוות למלך יהוה צבאות, ולחוג, את-חג הסוכות.  יד,יז והיה אשר לא-יעלה מאת משפחות הארץ, אל-ירושלים, להשתחוות, למלך יהוה צבאות--ולא עליהם, יהיה הגשם.  יד,יח ואם-משפחת מצריים לא-תעלה ולא באה, ולא עליהם; תהיה המגפה, אשר ייגוף יהוה את-הגויים, אשר לא יעלו, לחוג את-חג הסוכות.  יד,יט זאת תהיה, חטאת מצריים; וחטאת, כל-הגויים, אשר לא יעלו, לחוג את-חג הסוכות.  יד,כ ביום ההוא, יהיה על-מצילות הסוס, קודש, ליהוה; והיה הסירות בבית יהוה, כמזרקים לפני המזבח.  יד,כא והיה כל-סיר בירושלים וביהודה, קודש ליהוה צבאות, ובאו כל-הזובחים, ולקחו מהם ובישלו בהם; ולא-יהיה כנעני עוד בבית-יהוה צבאות, ביום ההוא.

[מלאכי].
א,א משא דבר-יהוה, אל-ישראל, ביד, מלאכי.  א,ב אהבתי אתכם אמר יהוה, ואמרתם במה אהבתנו; הלוא-אח עשיו ליעקוב נאום-יהוה, ואוהב את-יעקוב.  א,ג ואת-עשיו, שנאתי; ואשים את-הריו שממה, ואת-נחלתו לתנות מדבר.  א,ד כי-תאמר אדום רוששנו, ונשוב ונבנה חורבות--כה אמר יהוה צבאות, המה יבנו ואני אהרוס; וקראו להם גבול רשעה, והעם אשר-זעם יהוה עד-עולם.  א,ה ועיניכם, תראינה; ואתם תאמרו יגדל יהוה, מעל לגבול ישראל.  א,ו בן יכבד אב, ועבד אדוניו; ואם-אב אני איה כבודי ואם-אדונים אני איה מוראי אמר יהוה צבאות, לכם הכוהנים בוזי שמי, ואמרתם, במה בזינו את-שמך.  א,ז מגישים על-מזבחי לחם מגואל, ואמרתם במה גיאלנוך; באמורכם, שולחן יהוה נבזה הוא.  א,ח וכי-תגישון עיוור לזבוח אין רע, וכי תגישו פיסח וחולה אין רע; הקריבהו נא לפחתך, הירצך או היישא פניך--אמר, יהוה צבאות.  א,ט ועתה חלו-נא פני-אל, ויחוננו; מידכם, הייתה זאת--היישא מכם פנים, אמר יהוה צבאות.  א,י מי גם-בכם ויסגור דלתיים, ולא-תאירו מזבחי חינם; אין-לי חפץ בכם, אמר יהוה צבאות, ומנחה, לא-ארצה מידכם.  א,יא כי ממזרח-שמש ועד-מבואו, גדול שמי בגויים, ובכל-מקום מוקטר מוגש לשמי, ומנחה טהורה:  כי-גדול שמי בגויים, אמר יהוה צבאות.  א,יב ואתם, מחללים אותו--באמורכם, שולחן אדוניי מגואל הוא, וניבו, נבזה אוכלו.  א,יג ואמרתם הנה מתלאה והפחתם אותו, אמר יהוה צבאות, והבאתם גזול ואת-הפיסח ואת-החולה, והבאתם את-המנחה; הארצה אותה מידכם, אמר יהוה.  

א,יד וארור נוכל, ויש בעדרו זכר, ונודר וזובח מושחת, לאדוניי:  כי מלך גדול אני, אמר יהוה צבאות, ושמי, נורא בגויים.  ב,א ועתה, אליכם המצוה הזאת--הכוהנים.  ב,ב אם-לא תשמעו ואם-לא תשימו על-לב לתת כבוד לשמי, אמר יהוה צבאות, ושילחתי בכם את-המארה, וארותי את-ברכותיכם; וגם, ארותיה, כי אינכם, שמים על-לב.  ב,ג הנני גוער לכם, את-הזרע, וזיריתי פרש על-פניכם, פרש חגיכם; ונשא אתכם, אליו.  ב,ד וידעתם--כי שילחתי אליכם, את המצוה הזאת:  להיות בריתי את-לוי, אמר יהוה צבאות.  ב,ה בריתי הייתה איתו, החיים והשלום, ואתנם-לו מורא, וייראני; ומפני שמי, ניחת הוא.  ב,ו תורת אמת הייתה בפיהו, ועוולה לא-נמצא בשפתיו; בשלום ובמישור הלך איתי, ורבים השיב מעוון.  ב,ז כי-שפתי כוהן ישמרו-דעת, ותורה יבקשו מפיהו:  כי מלאך יהוה-צבאות, הוא.  ב,ח ואתם סרתם מן-הדרך, הכשלתם רבים בתורה; שיחתם ברית הלוי, אמר יהוה צבאות.  ב,ט וגם-אני נתתי אתכם, נבזים ושפלים--לכל-העם:  כפי, אשר אינכם שומרים את-דרכיי, ונושאים פנים, בתורה.  

ב,י הלוא אב אחד לכולנו, הלוא אל אחד בראנו; מדוע, נבגד איש באחיו--לחלל, ברית אבותינו.  ב,יא בגדה יהודה, ותועבה נעשתה בישראל ובירושלים:  כי חילל יהודה, קודש יהוה אשר אהב, ובעל, בת-אל נכר.  ב,יב יכרת יהוה לאיש אשר יעשנה, ער ועונה, מאוהלי, יעקוב; ומגיש מנחה, ליהוה צבאות.  

ב,יג וזאת, שנית תעשו--כסות דמעה את-מזבח יהוה, בכי ואנקה; מאין עוד, פנות אל-המנחה, ולקחת רצון, מידכם.  ב,יד ואמרתם, על-מה:  על כי-יהוה העיד בינך ובין אשת נעוריך, אשר אתה בגדת בה, והיא חברתך, ואשת בריתך.  ב,טו ולא-אחד עשה, ושאר רוח לו, ומה האחד, מבקש זרע אלוהים; ונשמרתם, ברוחכם, ובאשת נעוריך, אל-יבגוד.  ב,טז כי-שנא שלח, אמר יהוה אלוהי ישראל, וכיסה חמס על-לבושו, אמר יהוה צבאות; ונשמרתם ברוחכם, ולא תבגודו.  

ב,יז הוגעתם יהוה בדבריכם, ואמרתם במה הוגענו:  באמורכם, כל-עושה רע טוב בעיני יהוה ובהם הוא חפץ, או איה, אלוהי המשפט.  ג,א הנני שולח מלאכי, ופינה-דרך לפניי; ופתאום יבוא אל-היכלו האדון אשר-אתם מבקשים, ומלאך הברית אשר-אתם חפצים הנה-בא--אמר, יהוה צבאות.  ג,ב ומי מכלכל את-יום בואו, ומי העומד בהיראותו:  כי-הוא כאש מצרף, וכבורית מכבסים.  ג,ג וישב מצרף ומטהר, כסף, וטיהר את-בני-לוי וזיקק אותם, כזהב וככסף; והיו, ליהוה, מגישי מנחה, בצדקה.  ג,ד וערבה, ליהוה, מנחת יהודה, וירושלים--כימי עולם, וכשנים קדמונייות.  ג,ה וקרבתי אליכם, למשפט, והייתי עד ממהר במכשפים ובמנאפים, ובנשבעים לשקר; ובעושקי שכר-שכיר אלמנה ויתום ומטי-גר, ולא יראוני--אמר, יהוה צבאות.  ג,ו כי אני יהוה, לא שניתי; ואתם בני-יעקוב, לא כליתם.  ג,ז למימי אבותיכם סרתם מחוקיי, ולא שמרתם--שובו אליי ואשובה אליכם, אמר יהוה צבאות; ואמרתם, במה נשוב.  ג,ח היקבע אדם אלוהים, כי אתם קובעים אותי, ואמרתם, במה קבענוך:  המעשר, והתרומה.  ג,ט במארה אתם ניארים, ואותי אתם קובעים--הגוי, כולו.  ג,י הביאו את-כל-המעשר אל-בית האוצר, ויהי טרף בביתי, ובחנוני נא בזאת, אמר יהוה צבאות:  אם-לא אפתח לכם, את ארובות השמיים, והריקותי לכם ברכה, עד-בלי-דיי.  ג,יא וגערתי לכם באוכל, ולא-ישחית לכם את-פרי האדמה; ולא-תשכל לכם הגפן בשדה, אמר יהוה צבאות.  ג,יב ואישרו אתכם, כל-הגויים:  כי-תהיו אתם ארץ חפץ, אמר יהוה צבאות.  

ג,יג חזקו עליי דבריכם, אמר יהוה; ואמרתם, מה-נדברנו עליך.  ג,יד אמרתם, שוא עבוד אלוהים; ומה-בצע, כי שמרנו משמרתו, וכי הלכנו קדורנית, מפני יהוה צבאות.  ג,טו ועתה, אנחנו מאשרים זדים; גם-נבנו עושי רשעה, גם בחנו אלוהים ויימלטו.  ג,טז אז נדברו יראי יהוה, איש אל-ריעהו; ויקשב יהוה, וישמע, וייכתב ספר זיכרון לפניו ליראי יהוה, ולחושבי שמו.  ג,יז והיו לי, אמר יהוה צבאות, ליום, אשר אני עושה סגולה; וחמלתי עליהם--כאשר יחמול איש, על-בנו העובד אותו.  ג,יח ושבתם, וראיתם, בין צדיק, לרשע--בין עובד אלוהים, לאשר לא עבדו.  

ג,יט כי-הנה היום בא, בוער כתנור; והיו כל-זדים וכל-עושה רשעה, קש, וליהט אותם היום הבא אמר יהוה צבאות, אשר לא-יעזוב להם שורש וענף.  ג,כ וזרחה לכם יראי שמי, שמש צדקה, ומרפא, בכנפיה; ויצאתם ופשתם, כעגלי מרבק.  ג,כא ועסותם רשעים--כי-יהיו אפר, תחת כפות רגליכם:  ביום אשר אני עושה, אמר יהוה צבאות.  

ג,כב זכרו, תורת משה עבדי, אשר ציוויתי אותו בחורב על-כל-ישראל, חוקים ומשפטים.  ג,כג הנה אנוכי שולח לכם, את אלייה הנביא--לפני, בוא יום יהוה, הגדול, והנורא.  ג,כד והשיב לב-אבות על-בנים, ולב בנים על-אבותם--פן-אבוא, והכיתי את-הארץ חרם.

[צפניה].
א,א דבר-יהוה אשר היה, אל-צפניה בן-כושי בן-גדליה, בן-אמריה, בן-חזקייה--בימי יאשייהו בן-אמון, מלך יהודה.  א,ב אסוף אסף כול, מעל פני האדמה--נאום-יהוה.  א,ג אסף אדם ובהמה, אסף עוף-השמיים ודגי הים, והמכשלות, את-הרשעים; והכרתי את-האדם, מעל פני האדמה--נאום-יהוה.  א,ד ונטיתי ידי על-יהודה, ועל כל-יושבי ירושלים; והכרתי מן-המקום הזה, את-שאר הבעל--את-שם הכמרים, עם-הכוהנים.  א,ה ואת-המשתחווים על-הגגות, לצבא השמיים; ואת-המשתחווים הנשבעים ליהוה, והנשבעים במלכם.  א,ו ואת-הנסוגים, מאחרי יהוה; ואשר לא-ביקשו את-יהוה, ולא דרשוהו.  א,ז הס, מפני אדוניי יהוה:  כי קרוב יום יהוה, כי-הכין יהוה זבח הקדיש קרואיו.  א,ח והיה, ביום זבח יהוה, ופקדתי על-השרים, ועל-בני המלך--ועל כל-הלובשים, מלבוש נוכרי.  א,ט ופקדתי, על כל-הדולג על-המפתן--ביום ההוא:  הממלאים בית אדוניהם, חמס ומרמה.  א,י והיה ביום ההוא נאום-יהוה, קול צעקה משער הדגים, ויללה, מן-המשנה; ושבר גדול, מהגבעות.  א,יא הילילו, יושבי המכתש:  כי נדמה כל-עם כנען, נכרתו כל-נטילי כסף.  

א,יב והיה בעת ההיא, אחפש את-ירושלים בנרות; ופקדתי על-האנשים, הקופאים על-שמריהם, האומרים בלבבם, לא-ייטיב יהוה ולא ירע.  א,יג והיה חילם למשיסה, ובתיהם לשממה; ובנו בתים, ולא יישבו, ונטעו כרמים, ולא ישתו את-יינם.  א,יד קרוב יום-יהוה הגדול, קרוב ומהר מאוד; קול יום יהוה, מר צורח שם גיבור.  א,טו יום עברה, היום ההוא:  יום צרה ומצוקה, יום שואה ומשואה, יום חושך ואפילה, יום ענן וערפל.  א,טז יום שופר, ותרועה, על הערים הבצורות, ועל הפינות הגבוהות.  א,יז והצרותי לאדם, והלכו כעיוורים--כי ליהוה, חטאו; ושופך דמם כעפר, ולחומם כגללים.  א,יח גם-כספם גם-זהבם לא-יוכל להצילם, ביום עברת יהוה, ובאש קנאתו, תיאכל כל-הארץ:  כי-כלה אך-נבהלה יעשה, את כל-יושבי הארץ.  

ב,א התקוששו, וקושו--הגוי, לא נכסף.  ב,ב בטרם לדת חוק, כמוץ עבר יום; בטרם לא-יבוא עליכם, חרון אף-יהוה--בטרם לא-יבוא עליכם, יום אף-יהוה.  ב,ג בקשו את-יהוה כל-ענווי הארץ, אשר משפטו פעלו; בקשו-צדק, בקשו ענווה--אוליי תיסתרו, ביום אף-יהוה.  ב,ד כי עזה עזובה תהיה, ואשקלון לשממה; אשדוד, בצוהריים יגרשוה, ועקרון, תיעקר.  

ב,ה הוי, יושבי חבל הים--גוי כרתים; דבר-יהוה עליכם, כנען ארץ פלשתים, והאבדתיך, מאין יושב.  ב,ו והייתה חבל הים, נוות כרות רועים--וגדרות צאן.  ב,ז והיה חבל, לשארית בית יהודה--עליהם ירעון:  בבתי אשקלון, בערב ירבצון--כי יפקדם יהוה אלוהיהם, ושב שביתם.  ב,ח שמעתי חרפת מואב, וגידופי בני עמון--אשר חירפו את-עמי, ויגדילו על-גבולם.  ב,ט לכן חי-אני נאום יהוה צבאות אלוהי ישראל, כי-מואב כסדום תהיה ובני עמון כעמורה, ממשק חרול ומכרה-מלח ושממה, עד-עולם; שארית עמי יבוזום, ויתר גויי ינחלום.  ב,י זאת להם, תחת גאונם:  כי חירפו ויגדילו, על-עם יהוה צבאות.  ב,יא נורא יהוה, עליהם, כי רזה, את כל-אלוהי הארץ; וישתחוו-לו איש ממקומו, כול איי הגויים.  ב,יב גם-אתם כושים, חללי חרבי המה.  ב,יג ויט ידו על-צפון, ויאבד את-אשור; וישם את-נינווה לשממה, צייה כמדבר.  ב,יד ורבצו בתוכה עדרים, כל-חיתו-גוי--גם-קאת גם-קיפוד, בכפתוריה ילינו; קול ישורר בחלון, חורב בסף, כי ארזה, ערה.  ב,טו זאת העיר העליזה, היושבת לבטח, האומרה בלבבה, אני ואפסי עוד; איך הייתה לשמה, מרבץ לחיה--כול עובר עליה, ישרוק יניע ידו.  

ג,א הוי מוראה, ונגאלה--העיר, היונה.  ג,ב לא שמעה בקול, לא לקחה מוסר; ביהוה לא בטחה, אל-אלוהיה לא קרבה.  ג,ג שריה בקרבה, אריות שואגים; שופטיה זאבי ערב, לא גרמו לבוקר.  ג,ד נביאיה, פוחזים, אנשי, בוגדות; כוהניה, חיללו-קודש, חמסו, תורה.  ג,ה יהוה צדיק בקרבה, לא יעשה עוולה; בבוקר בבוקר משפטו ייתן לאור, לא נעדר, ולא-יודע עוול, בושת.  ג,ו הכרתי גויים, נשמו פינותם--החרבתי חוצותם, מבלי עובר; נצדו עריהם מבלי-איש, מאין יושב.  ג,ז אמרתי אך-תיראי אותי, תקחי מוסר, ולא-ייכרת מעונה, כול אשר-פקדתי עליה; אכן השכימו השחיתו, כול עלילותם.  ג,ח לכן חכו-לי נאום-יהוה, ליום קומי לעד:  כי משפטי לאסוף גויים לקובצי ממלכות, לשפוך עליהם זעמי כול חרון אפי--כי באש קנאתי, תיאכל כל-הארץ.  ג,ט כי-אז אהפוך אל-עמים, שפה ברורה, לקרוא כולם בשם יהוה, לעובדו שכם אחד.  ג,י מעבר, לנהרי-כוש--עתריי, בת-פוציי, יובילון, מנחתי.  ג,יא ביום ההוא, לא תבושי מכול עלילותייך, אשר פשעת, בי:  כי-אז אסיר מקרבך, עליזי גאוותך, ולא-תוסיפי לגובהה עוד, בהר קודשי.  ג,יב והשארתי בקרבך, עם עני ודל; וחסו, בשם יהוה.  ג,יג שארית ישראל לא-יעשו עוולה, ולא-ידברו כזב, ולא-יימצא בפיהם, לשון תרמית:  כי-המה ירעו ורבצו, ואין מחריד.  

ג,יד רוני, בת-ציון--הריעו, ישראל; שמחי ועולזי בכל-לב, בת ירושלים.  ג,טו הסיר יהוה משפטייך, פינה אויבך; מלך ישראל יהוה בקרבך, לא-תיראי רע עוד.  

ג,טז ביום ההוא, ייאמר לירושלים אל-תיראי:  ציון, אל-ירפו ידייך.  ג,יז יהוה אלוהייך בקרבך, גיבור יושיע; ישיש עלייך בשמחה, יחריש באהבתו--יגיל עלייך, ברינה.  ג,יח נוגי ממועד אספתי, ממך היו--משאת עליה, חרפה.  ג,יט הנני עושה את-כל-מענייך, בעת ההיא; והושעתי את-הצולעה, והנידחה אקבץ, ושמתים לתהילה ולשם, בכל-הארץ בושתם.  ג,כ בעת ההיא אביא אתכם, ובעת קבצי אתכם:  כי-אתן אתכם לשם ולתהילה, בכול עמי הארץ, בשובי את-שבותיכם לעיניכם, אמר יהוה.



[דברי הימים].
א א,א אדם שת, אנוש.  א א,ב קינן מהללאל, ירד.  א א,ג חנוך מתושלח, למך.  א א,ד נוח שם, חם ויפת.    א א,ה בני יפת--גומר ומגוג, ומדיי ויוון ותובל; ומשך, ותירס.    א א,ו ובני, גמר--אשכנז ודיפת, ותוגרמה.    א א,ז ובני יוון, אלישה ותרשישה, כיתים, ורודנים.    א א,ח בני, חם--כוש ומצריים, פוט וכנען.  א א,ט ובני כוש--סבא וחווילה, וסבתא ורעמא וסבתכא; ובני רעמא, שבא ודדן.    א א,י וכוש, ילד את-נמרוד; הוא החל, להיות גיבור בארץ.    א א,יא ומצריים ילד את-לודים ואת-ענמים, ואת-להבים--ואת-נפתוחים.  א א,יב ואת-פתרוסים ואת-כסלוחים, אשר יצאו משם פלשתים--ואת-כפתורים.    א א,יג וכנען, ילד את-צידון בכורו--ואת-חת.  א א,יד ואת-היבוסי, ואת-האמורי, ואת, הגרגשי.  א א,טו ואת-החיווי ואת-הערקי, ואת-הסיני.  א א,טז ואת-הארוודי ואת-הצמרי, ואת-החמתי.    א א,יז בני שם--עילם ואשור, וארפכשד ולוד וארם; ועוץ וחול, וגתר ומשך.    א א,יח וארפכשד, ילד את-שלח; ושלח, ילד את-עבר.  א א,יט ולעבר יולד, שני בנים:  שם האחד פלג, כי בימיו נפלגה הארץ, ושם אחיו, יוקטן.  א א,כ ויוקטן ילד, את-אלמודד ואת-שלף, ואת-חצרמוות, ואת-ירח.  א א,כא ואת-הדורם ואת-אוזל, ואת-דקלה.  א א,כב ואת-עיבל ואת-אבימאל, ואת-שבא.  א א,כג ואת-אופיר ואת-חווילה, ואת-יובב; כל-אלה, בני יוקטן.    א א,כד שם ארפכשד, שלח.  א א,כה עבר פלג, רעו.  א א,כו שרוג נחור, תרח.  א א,כז אברם, הוא אברהם.    א א,כח בני, אברהם--יצחק, וישמעאל.    א א,כט אלה, תולדותם:  בכור ישמעאל נביות, וקדר ואדבאל ומבשם.  א א,ל משמע ודומה, משא חדד ותימא.  א א,לא יטור נפיש, וקדמה; אלה הם, בני ישמעאל.    א א,לב ובני קטורה פילגש אברהם, ילדה את-זמרן ויוקשן ומדן ומדיין--וישבק ושוח; ובני יוקשן, שבא ודדן.    א א,לג ובני מדיין, עיפה ועפר וחנוך, ואבידע, ואלדעה; כל-אלה, בני קטורה.    א א,לד ויולד אברהם, את-יצחק; בני יצחק, עשיו וישראל.    א א,לה בני, עשיו--אליפז רעואל ויעוש, ויעלם וקורח.    א א,לו בני, אליפז--תימן ואומר צפי וגעתם, קנז ותמנע ועמלק.    א א,לז בני, רעואל--נחת זרח, שמה ומיזה.    א א,לח ובני שעיר, לוטן ושובל וצבעון וענה, ודישון ואצר, ודישן.    א א,לט ובני לוטן, חורי והומם; ואחות לוטן, תמנע.    א א,מ בני שובל, עליין ומנחת ועיבל שפי ואונם; ובני צבעון, איה וענה.    א א,מא בני ענה, דישון; ובני דישון, חמרן ואשבן ויתרן וכרן.  א א,מב בני-אצר, בלהן וזעוון יעקן; בני דישון, עוץ וארן.  

א א,מג ואלה המלכים, אשר מלכו בארץ אדום, לפני מלוך-מלך, לבני ישראל:  בלע, בן-בעור, ושם עירו, דנהבה.  א א,מד וימת, בלע; וימלוך תחתיו, יובב בן-זרח מבוצרה.  א א,מה וימת, יובב; וימלוך תחתיו, חושם מארץ התימני.  א א,מו וימת, חושם; וימלוך תחתיו הדד בן-בדד, המכה את-מדיין בשדה מואב, ושם עירו, עווית.  א א,מז וימת, הדד; וימלוך תחתיו, שמלה ממשרקה.  א א,מח וימת, שמלה; וימלוך תחתיו, שאול מרחובות הנהר.  א א,מט וימת, שאול; וימלוך תחתיו, בעל חנן בן-עכבור.  א א,נ וימת, בעל חנן, וימלוך תחתיו הדד, ושם עירו פעי; ושם אשתו מהיטבאל בת-מטרד, בת מי זהב.  א א,נא וימת, הדד;  
 
ויהיו אלופי אדום, אלוף תמנע אלוף עלווה אלוף יתת.  א א,נב אלוף אוהליבמה אלוף אלה, אלוף פינון.  א א,נג אלוף קנז אלוף תימן, אלוף מבצר.  א א,נד אלוף מגדיאל, אלוף עירם; אלה, אלופי אדום.  

א ב,א אלה, בני ישראל:  ראובן שמעון לוי ויהודה, יששכר וזבולון.  א ב,ב דן יוסף ובנימין, נפתלי גד ואשר.  

א ב,ג בני יהודה, ער ואונן ושלה--שלושה נולד לו, מבת-שוע הכנענית; ויהי ער בכור יהודה, רע בעיני יהוה--וימיתהו.    א ב,ד ותמר, כלתו, ילדה לו, את-פרץ ואת-זרח; כל-בני יהודה, חמישה.    א ב,ה בני-פרץ, חצרון וחמול.    א ב,ו ובני זרח, זמרי ואיתן והימן וכלכול ודרע--כולם חמישה.    א ב,ז ובני, כרמי--עכר עוכר ישראל, אשר מעל בחרם.    א ב,ח ובני איתן, עזריה.    א ב,ט ובני חצרון, אשר נולד-לו--את-ירחמאל ואת-רם, ואת-כלוביי.  א ב,י ורם, הוליד את-עמינדב; ועמינדב הוליד את-נחשון, נשיא בני יהודה.  א ב,יא ונחשון הוליד את-שלמא, ושלמא הוליד את-בועז.  א ב,יב ובועז הוליד את-עובד, ועובד הוליד את-ישי.  א ב,יג ואישיי הוליד את-בכורו, את-אליאב--ואבינדב, השני, ושמעא, השלישי.  א ב,יד נתנאל, הרביעי, רדיי, החמישי.  א ב,טו אוצם, השישי, דויד, השביעי.  א ב,טז ואחיותיהם, צרויה ואביגיל; ובני צרויה, אבשי ויואב ועשהאל--שלושה.  א ב,יז ואביגיל, ילדה את-עמשא; ואבי עמשא, יתר הישמעאלי.  א ב,יח וכלב בן-חצרון, הוליד את-עזובה אישה--ואת-יריעות; ואלה בניה, ישר ושובב וארדון.  א ב,יט ותמת, עזובה; וייקח-לו כלב את-אפרת, ותלד לו את-חור.  א ב,כ וחור הוליד את-אורי, ואורי הוליד את-בצלאל.    א ב,כא ואחר, בא חצרון אל-בת-מכיר אבי גלעד, והוא לקחה, והוא בן-שישים שנה; ותלד לו, את-שגוב.  א ב,כב ושגוב, הוליד את-יאיר; ויהי-לו, עשרים ושלוש ערים, בארץ, הגלעד.    א ב,כג וייקח גשור-וארם את-חוות יאיר מאיתם, את-קנת ואת-בנותיה--שישים עיר; כל-אלה, בני מכיר אבי-גלעד.  א ב,כד ואחר מות-חצרון, בכלב אפרתה; ואשת חצרון, אבייה, ותלד לו, את-אשחור אבי תקוע.    א ב,כה ויהיו בני-ירחמאל בכור חצרון, הבכור רם; ובונה ואורן ואוצם, אחייה.  א ב,כו ותהי אישה אחרת לירחמאל, ושמה עטרה; היא, אם אונם.    א ב,כז ויהיו בני-רם, בכור ירחמאל--מעץ וימין, ועקר.  א ב,כח ויהיו בני-אונם, שמיי וידע; ובני שמיי, נדב ואבישור.  א ב,כט ושם אשת אבישור, אביהיל; ותלד לו, את-אחבן ואת-מוליד.  א ב,ל ובני נדב, סלד ואפיים; וימת סלד, לא בנים.  א ב,לא ובני אפיים, ישעי; ובני ישעי ששן, ובני ששן אחליי.  א ב,לב ובני ידע אחי שמיי, יתר ויונתן; וימת יתר, לא בנים.    א ב,לג ובני יונתן, פלת וזזא; אלה היו, בני ירחמאל.  א ב,לד ולא-היה לששן בנים, כי אם-בנות; ולששן עבד מצרי, ושמו ירחע.  א ב,לה וייתן ששן את-בתו לירחע עבדו, לאישה; ותלד לו, את-עתיי.  א ב,לו ועתיי הוליד את-נתן, ונתן הוליד את-זבד.  א ב,לז וזבד הוליד את-אפלל, ואפלל הוליד את-עובד.  א ב,לח ועובד הוליד את-יהוא, ויהוא הוליד את-עזריה.  א ב,לט ועזריה הוליד את-חלץ, וחלץ הוליד את-אלעשה.  א ב,מ ואלעשה הוליד את-סיסמיי, וסיסמיי הוליד את-שלום.  א ב,מא ושלום הוליד את-יקמיה, ויקמיה הוליד את-אלישמע.    א ב,מב ובני כלב אחי ירחמאל, מישע בכורו הוא אבי-זיף, ובני מרשה, אבי חברון.  א ב,מג ובני, חברון--קורח ותפוח, ורקם ושמע.  א ב,מד ושמע הוליד, את-רחם אבי יורקעם; ורקם, הוליד את-שמיי.  א ב,מה ובן-שמיי, מעון; ומעון, אבי בית-צור.  א ב,מו ועיפה פילגש כלב, ילדה את-חרן ואת-מוצא ואת-גזז; וחרן, הוליד את-גזז.    א ב,מז ובני, יוהדיי--רגם ויותם וגישן ופלט, ועיפה ושעף.  א ב,מח פילגש כלב מעכה, ילד שבר ואת-תרחנה.  א ב,מט ותלד, שעף אבי מדמנה, את-שוא אבי מכבנה, ואבי גבעא; ובת-כלב, עכסה.    א ב,נ אלה היו בני כלב, בן-חור בכור אפרתה--שובל, אבי קרית יערים.  א ב,נא שלמא אבי בית-לחם, חרף אבי בית-גדר.  א ב,נב ויהיו בנים לשובל, אבי קרית יערים, הרואה, חצי המנוחות.  א ב,נג ומשפחות, קרית יערים--היתרי והפותי, והשומתי והמשרעי; מאלה, יצאו הצרעתי--והאשתאולי.    א ב,נד בני שלמא, בית לחם ונטופתי, עטרות, בית יואב; וחצי המנחתי, הצורעי.  א ב,נה ומשפחות סופרים יושבי יעבץ, תרעתים שמעתים שוכתים; המה הקינים הבאים, מחמת אבי בית-רכב.    א ג,א ואלה היו בני דויד, אשר נולד-לו בחברון:  הבכור אמנון, לאחינועם היזרעאלית, שני דניאל, לאביגיל הכרמלית.  א ג,ב השלישי לאבשלום בן-מעכה, בת-תלמיי מלך גשור; הרביעי, אדונייה בן-חגית.  א ג,ג החמישי שפטיה, לאביטל; השישי יתרעם, לעגלה אשתו.  א ג,ד שישה, נולד-לו בחברון, וימלוך-שם, שבע שנים ושישה חודשים; ושלושים ושלוש שנה, מלך בירושלים.    א ג,ה ואלה נולדו-לו, בירושלים:  שמעא ושובב ונתן ושלמה, ארבעה, לבת-שוע, בת-עמיאל.  א ג,ו ויבחר ואלישמע, ואליפלט.  א ג,ז ונוגה ונפג, ויפיע.  א ג,ח ואלישמע ואלידע ואליפלט, תשעה.  א ג,ט כול, בני דויד--מלבד בני-פילגשים, ותמר אחותם.  

א ג,י ובן-שלמה, רחבעם; אבייה בנו אסא בנו, יהושפט בנו.  א ג,יא יורם בנו אחזיהו בנו, יואש בנו.  א ג,יב אמציהו בנו עזריה בנו, יותם בנו.  א ג,יג אחז בנו חזקייהו בנו, מנשה בנו.  א ג,יד אמון בנו, יאשייהו בנו.  א ג,טו ובני, יאשייהו--הבכור יוחנן, השני יהויקים; השלישי, צדקייהו, הרביעי, שלום.  א ג,טז ובני, יהויקים--יכוניה בנו, צדקייה בנו.  א ג,יז ובני יכוניה אסיר, שאלתיאל בנו.  א ג,יח ומלכירם ופדיה, ושנאצר, יקמיה הושמע, ונדביה.  א ג,יט ובני פדיה, זרובבל ושמעי; ובן-זרובבל משולם וחנניה, ושלומית אחותם.  א ג,כ וחשובה ואוהל וברכיה וחסדיה, יושב חסד--חמש.  א ג,כא ובן-חנניה, פלטיה וישעיה; בני רפיה בני ארנן, בני עובדיה בני שכניה.  א ג,כב ובני שכניה, שמעיה; ובני שמעיה, חטוש ויגאל ובריח ונעריה ושפט--שישה.  א ג,כג ובן-נעריה, אליועיניי וחזקייה ועזריקם--שלושה.    א ג,כד ובני אליועיניי, הודוויהו ואלישיב ופליה ועקוב ויוחנן ודליה וענני--שבעה.    א ד,א בני, יהודה:  פרץ חצרון וכרמי, וחור ושובל.  א ד,ב וראיה בן-שובל, הוליד את-יחת, ויחת הוליד, את-אחומיי ואת-להד; אלה, משפחות הצרעתי.    א ד,ג ואלה אבי עיטם, יזרעאל וישמא וידבש; ושם אחותם, הצללפוני.  א ד,ד ופנואל אבי גדור, ועזר אבי חושה; אלה בני-חור בכור אפרתה, אבי בית לחם.  א ד,ה ולאשחור אבי תקוע, היו שתי נשים:  חלאה, ונערה.  א ד,ו ותלד לו נערה את-אחוזם ואת-חפר, ואת-תימני ואת-האחשתרי; אלה, בני נערה.  א ד,ז ובני, חלאה--צרת וצוחר, ואתנן.  א ד,ח וקוץ הוליד, את-ענוב ואת-הצובבה, ומשפחות אחרחל, בן-הרום.  א ד,ט ויהי יעבץ, נכבד מאחיו; ואימו, קראה שמו יעבץ לאמור, כי ילדתי, בעוצב.  א ד,י ויקרא יעבץ לאלוהי ישראל לאמור, אם-ברך תברכני והרבית את-גבולי והייתה ידך עימי, ועשית מרעה, לבלתי עוצבי--ויבא אלוהים, את אשר-שאל.    א ד,יא וכלוב אחי-שוחה, הוליד את-מחיר:  הוא, אבי אשתון.  א ד,יב ואשתון, הוליד את-בית רפא ואת-פסח, ואת-תחינה, אבי עיר נחש; אלה, אנשי רכה.    א ד,יג ובני קנז, עותניאל ושריה; ובני עותניאל, חתת.  א ד,יד ומעונותיי, הוליד את-עופרה; ושריה, הוליד את-יואב אבי גיא חרשים--כי חרשים, היו.  

א ד,טו ובני כלב בן-יפונה, עירו אלה ונעם; ובני אלה, וקנז.  א ד,טז ובני, יהללאל--זיף וזיפה, תיריא ואשראל.  א ד,יז ובן-עזרה--יתר ומרד, ועפר וילון; ותהר את-מרים ואת-שמיי, ואת-ישבח אבי אשתמוע.  א ד,יח ואשתו היהודייה, ילדה את-ירד אבי גדור ואת-חבר אבי שוכו, ואת-יקותיאל, אבי זנוח; ואלה, בני בתיה בת-פרעה, אשר לקח, מרד.    א ד,יט ובני, אשת הודייה--אחות נחם, אבי קעילה הגרמי; ואשתמוע, המעכתי.  א ד,כ ובני שימון--אמנון ורינה, בן-חנן ותילון; ובני ישעי, זוחת ובן-זוחת.  א ד,כא בני, שלה בן-יהודה--ער אבי לכה, ולעדה אבי מרשה; ומשפחות בית-עבודת הבוץ, לבית אשבע.  א ד,כב ויוקים ואנשי כוזבא, ויואש ושרף אשר-בעלו למואב--וישובי לחם; והדברים, עתיקים.  א ד,כג המה, היוצרים, ויושבי נטעים, וגדרה; עם-המלך במלאכתו, ישבו שם.    א ד,כד בני, שמעון:  נמואל וימין, יריב זרח שאול.  א ד,כה שלום בנו מבשם בנו, משמע בנו.  א ד,כו ובני, משמע--חמואל בנו זכור בנו, שמעי בנו.  א ד,כז ולשמעי בנים שישה עשר, ובנות שש, ולאחיו, אין בנים רבים; וכול, משפחתם, לא הרבו, עד-בני יהודה.    א ד,כח ויישבו בבאר-שבע ומולדה, וחצר שועל.  א ד,כט ובבלהה ובעצם, ובתולד.  א ד,ל ובבתואל ובחורמה, ובציקלג.  א ד,לא ובבית מרכבות ובחצר סוסים, ובבית בראי ובשעריים; אלה עריהם, עד-מלוך דויד.  א ד,לב וחצריהם עיטם ועין, רימון ותוכן ועשן; ערים, חמש.  א ד,לג וכל-חצריהם, אשר סביבות הערים האלה--עד-בעל;    זאת, מושבותם, והתייחשם, להם.  א ד,לד ומשובב וימלך, ויושה בן-אמציה.  א ד,לה ויואל; ויהוא, בן-יושיביה, בן-שריה, בן-עשיאל.  א ד,לו ואליועיניי ויעקובה וישוחיה ועשיה ועדיאל, וישימיאל--ובניה.  א ד,לז וזיזא בן-שפעי בן-אלון בן-ידיה בן-שמרי, בן-שמעיה.  א ד,לח אלה הבאים בשמות, נשיאים במשפחותם; ובית, אבותיהם, פרצו, לרוב.  א ד,לט וילכו למבוא גדור, עד למזרח הגיא, לבקש מרעה, לצאנם.  א ד,מ וימצאו מרעה, שמן וטוב, והארץ רחבת ידיים, ושוקטת ושלווה:  כי מן-חם, היושבים שם לפנים.  א ד,מא ויבואו אלה הכתובים בשמות בימי יחזקייהו מלך-יהודה, ויכו את-אוהליהם ואת-המעונים אשר נמצאו-שמה ויחרימום עד-היום הזה, ויישבו, תחתיהם:  כי-מרעה לצאנם, שם.  א ד,מב ומהם מן-בני שמעון, הלכו להר שעיר, אנשים, חמש מאות; ופלטיה ונעריה ורפיה ועוזיאל, בני ישעי--בראשם.  א ד,מג ויכו, את-שארית הפליטה לעמלק; ויישבו שם, עד היום הזה.  

א ה,א ובני ראובן בכור-ישראל, כי הוא הבכור--ובחללו יצועי אביו, ניתנה בכורתו לבני יוסף בן-ישראל; ולא להתייחש, לבכורה.  א ה,ב כי יהודה גבר באחיו, ולנגיד ממנו; והבכורה, ליוסף.    א ה,ג בני ראובן, בכור ישראל:  חנוך ופלוא, חצרון וכרמי.  א ה,ד בני, יואל--שמעיה בנו גוג בנו, שמעי בנו.  א ה,ה מיכה בנו ראיה בנו, בעל בנו.  א ה,ו בארה בנו--אשר הגלה, תילגת פלנאסר מלך אשור; הוא נשיא, לראובני.  א ה,ז ואחיו, למשפחותיו, בהתייחש, לתולדותם--הראש יעיאל, וזכריהו.  א ה,ח ובלע, בן-עזז, בן-שמע, בן-יואל; הוא יושב בערוער, ועד-נבו ובעל מעון.  א ה,ט ולמזרח, ישב עד-לבוא מדברה, למן-הנהר, פרת:  כי מקניהם רבו, בארץ גלעד.  א ה,י ובימי שאול, עשו מלחמה עם-ההגריאים, וייפלו, בידם; ויישבו, באוהליהם, על-כל-פני, מזרח לגלעד.    א ה,יא ובני-גד לנגדם, ישבו בארץ הבשן--עד-סלכה.  א ה,יב יואל הראש, ושפם המשנה; ויעניי ושפט, בבשן.  א ה,יג ואחיהם לבית אבותיהם, מיכאל ומשולם ושבע ויוריי ויעכן וזיע ועבר--שבעה.    א ה,יד אלה בני אביחיל, בן-חורי בן-ירוח בן-גלעד בן-מיכאל בן-ישישיי בן-יחדו--בן-בוז.  א ה,טו אחי בן-עבדיאל בן-גוני, ראש לבית אבותם.  א ה,טז ויישבו בגלעד בבשן, ובבנותיה, ובכל-מגרשי שרון, על-תוצאותם.  א ה,יז כולם, התייחשו, בימי, יותם מלך-יהודה--ובימי, ירובעם מלך-ישראל.  

א ה,יח בני-ראובן וגדי וחצי שבט-מנשה, מן-בני-חיל, אנשים נושאי מגן וחרב ודורכי קשת, ולמודי מלחמה--ארבעים וארבעה אלף ושבע-מאות ושישים, יוצאי צבא.  א ה,יט ויעשו מלחמה, עם-ההגריאים, ויטור ונפיש, ונודב.  א ה,כ וייעזרו עליהם--ויינתנו בידם ההגריאים, וכול שעימהם:  כי לאלוהים זעקו, במלחמה, ונעתור להם, כי-בטחו בו.  א ה,כא וישבו מקניהם, גמליהם חמישים אלף וצאן מאתיים וחמישים אלף, וחמורים, אלפיים; ונפש אדם, מאה אלף.  א ה,כב כי-חללים רבים נפלו, כי מהאלוהים המלחמה; ויישבו תחתיהם, עד-הגולה.  

א ה,כג ובני, חצי שבט מנשה, ישבו, בארץ; מבשן עד-בעל חרמון, ושניר והר-חרמון--המה רבו.  א ה,כד ואלה, ראשי בית-אבותם:  ועפר וישעי ואליאל ועזריאל וירמיה והודוויה ויחדיאל, אנשים גיבורי חיל--אנשי שמות, ראשים לבית אבותם.  א ה,כה וימעלו, באלוהי אבותיהם; ויזנו, אחרי אלוהי עמי-הארץ, אשר-השמיד אלוהים, מפניהם.  א ה,כו ויער אלוהי ישראל את-רוח פול מלך-אשור, ואת-רוח תילגת פלנסר מלך אשור, ויגלם לראובני ולגדי, ולחצי שבט מנשה; ויביאם לחלח וחבור והרא, ונהר גוזן, עד, היום הזה.  

א ה,כז בני, לוי:  גרשון, קהת ומררי.  א ה,כח ובני, קהת--עמרם יצהר, וחברון ועוזיאל.    א ה,כט ובני עמרם, אהרון ומשה ומרים;    ובני אהרון--נדב ואביהוא, אלעזר ואיתמר.  א ה,ל אלעזר הוליד את-פינחס, פינחס הוליד את-אבישוע.  א ה,לא ואבישוע הוליד את-בוקי, ובוקי הוליד את-עוזי.  א ה,לב ועוזי הוליד את-זרחיה, וזרחיה הוליד את-מריות.  א ה,לג מריות הוליד את-אמריה, ואמריה הוליד את-אחיטוב.  א ה,לד ואחיטוב הוליד את-צדוק, וצדוק הוליד את-אחימעץ.  א ה,לה ואחימעץ הוליד את-עזריה, ועזריה הוליד את-יוחנן.  א ה,לו ויוחנן, הוליד את-עזריה; הוא, אשר כיהן, בבית, אשר-בנה שלמה בירושלים.  א ה,לז ויולד עזריה, את-אמריה; ואמריה, הוליד את-אחיטוב.  א ה,לח ואחיטוב הוליד את-צדוק, וצדוק הוליד את-שלום.  א ה,לט ושלום הוליד את-חלקייה, וחלקייה הוליד את-עזריה.  א ה,מ ועזריה הוליד את-שריה, ושריה הוליד את-יהוצדק.  א ה,מא ויהוצדק הלך--בהגלות יהוה, את-יהודה וירושלים:  ביד, נבוכדנאצר.  

א ו,א בני, לוי:  גרשום, קהת ומררי.  א ו,ב ואלה שמות בני-גרשום, לבני ושמעי.  א ו,ג ובני, קהת--עמרם ויצהר, וחברון ועוזיאל.    א ו,ד בני מררי, מחלי ומושי; ואלה משפחות הלוי, לאבותיהם.  א ו,ה לגרשום--לבני בנו יחת בנו, זימה בנו.  א ו,ו יואח בנו עידוא בנו, זרח בנו יאותריי בנו.  א ו,ז בני, קהת--עמינדב בנו, קורח בנו אסיר בנו.  א ו,ח אלקנה בנו ואביסף בנו, ואסיר בנו.  א ו,ט תחת בנו אוריאל בנו, עוזייה בנו ושאול בנו.  א ו,י ובני, אלקנה--עמשיי, ואחימות.  א ו,יא אלקנה--בני, אלקנה, צופיי בנו, ונחת בנו.  א ו,יב אליאב בנו ירוחם בנו, אלקנה בנו.  א ו,יג ובני שמואל הבכור ושני, ואבייה.    א ו,יד בני מררי, מחלי; לבני בנו שמעי בנו, עוזה בנו.  א ו,טו שמעא בנו חגייה בנו, עשיה בנו.  

א ו,טז ואלה, אשר העמיד דויד על-ידי-שיר--בית יהוה:  ממנוח, הארון.  א ו,יז ויהיו משרתים לפני משכן אוהל-מועד, בשיר, עד-בנות שלמה את-בית יהוה, בירושלים; ויעמדו כמשפטם, על-עבודתם.  א ו,יח ואלה העומדים, ובניהם:  מבני, הקהתי--הימן המשורר, בן-יואל בן-שמואל.  א ו,יט בן-אלקנה, בן-ירוחם, בן-אליאל, בן-תוח.  א ו,כ בן-צוף, בן-אלקנה, בן-מחת, בן-עמשיי.  א ו,כא בן-אלקנה, בן-יואל, בן-עזריה, בן-צפניה.  א ו,כב בן-תחת, בן-אסיר, בן-אביסף, בן-קורח.  א ו,כג בן-יצהר, בן-קהת, בן-לוי, בן-ישראל.    א ו,כד ואחיו אסף, העומד על-ימינו--אסף בן-ברכיהו, בן-שמעא.  א ו,כה בן-מיכאל בן-בעשיה, בן-מלכייה.  א ו,כו בן-אתני בן-זרח, בן-עדיה.  א ו,כז בן-איתן בן-זימה, בן-שמעי.  א ו,כח בן-יחת בן-גרשום, בן-לוי.    א ו,כט ובני מררי אחיהם, על-השמאל--איתן, בן-קישי, בן-עבדי, בן-מלוך.  א ו,ל בן-חשביה בן-אמציה, בן-חלקייה.  א ו,לא בן-אמצי בן-בני, בן-שמר.  א ו,לב בן-מחלי, בן-מושי, בן-מררי, בן-לוי.    א ו,לג ואחיהם, הלויים:  נתונים--לכל-עבודת, משכן בית האלוהים.  א ו,לד ואהרון ובניו מקטירים על-מזבח העולה, ועל-מזבח הקטורת, לכול, מלאכת קודש הקודשים; ולכפר, על-ישראל, ככול אשר ציווה, משה עבד האלוהים.  

א ו,לה ואלה, בני אהרון--אלעזר בנו פינחס בנו, אבישוע בנו.  א ו,לו בוקי בנו עוזי בנו, זרחיה בנו.  א ו,לז מריות בנו אמריה בנו, אחיטוב בנו.  א ו,לח צדוק בנו, אחימעץ בנו.    א ו,לט ואלה, מושבותם, לטירותם, בגבולם--לבני אהרון למשפחת הקהתי, כי להם היה הגורל.  א ו,מ וייתנו להם את-חברון, בארץ יהודה, ואת-מגרשיה, סביבותיה.  א ו,מא ואת-שדה העיר, ואת-חצריה--נתנו, לכלב בן-יפונה.    א ו,מב ולבני אהרון, נתנו את-ערי המקלט--את-חברון ואת-לבנה, ואת-מגרשיה; ואת-יתיר ואת-אשתמוע, ואת-מגרשיה.  א ו,מג ואת-חילז, ואת-מגרשיה, את-דביר, ואת-מגרשיה.  א ו,מד ואת-עשן, ואת-מגרשיה, ואת-בית שמש, ואת-מגרשיה.    א ו,מה וממטה בנימין, את-גבע ואת-מגרשיה ואת-עלמת ואת-מגרשיה, ואת-ענתות, ואת-מגרשיה; כל-עריהם שלוש-עשרה עיר, במשפחותיהם.    א ו,מו ולבני קהת הנותרים, ממשפחת המטה ממחצית מטה חצי מנשה בגורל--ערים עשר.  

א ו,מז ולבני גרשום למשפחותם, ממטה יששכר וממטה אשר וממטה נפתלי וממטה מנשה בבשן--ערים, שלוש עשרה.    א ו,מח לבני מררי למשפחותם, ממטה ראובן וממטה-גד וממטה זבולון בגורל--ערים, שתים עשרה.    א ו,מט וייתנו בני-ישראל, ללויים, את-הערים, ואת-מגרשיהם.  א ו,נ וייתנו בגורל, ממטה בני-יהודה וממטה בני-שמעון, וממטה, בני בנימין--את הערים האלה, אשר-יקראו אתהם בשמות.    א ו,נא וממשפחות, בני קהת--ויהי ערי גבולם, ממטה אפריים.  א ו,נב וייתנו להם את-ערי המקלט, את-שכם ואת-מגרשיה--בהר אפריים; ואת-גזר, ואת-מגרשיה.  א ו,נג ואת-יוקמעם, ואת-מגרשיה, ואת-בית חורון, ואת-מגרשיה.  א ו,נד ואת-איילון, ואת-מגרשיה, ואת-גת-רימון, ואת-מגרשיה.  א ו,נה וממחצית, מטה מנשה, את-ענר ואת-מגרשיה, ואת-בלעם ואת-מגרשיה--למשפחת לבני-קהת, הנותרים.  

א ו,נו לבני, גרשום--ממשפחת חצי מטה מנשה, את-גולן בבשן ואת-מגרשיה; ואת-עשתרות, ואת-מגרשיה.  א ו,נז וממטה יששכר, את-קדש ואת-מגרשיה, את-דברת, ואת-מגרשיה.  א ו,נח ואת-ראמות, ואת-מגרשיה, ואת-ענם, ואת-מגרשיה.    א ו,נט וממטה אשר, את-משל ואת-מגרשיה, ואת-עבדון, ואת-מגרשיה.  א ו,ס ואת-חוקוק, ואת-מגרשיה, ואת-רחוב, ואת-מגרשיה.    א ו,סא וממטה נפתלי, את-קדש בגליל ואת-מגרשיה, ואת-חמון, ואת-מגרשיה; ואת-קריתיים, ואת-מגרשיה.    א ו,סב לבני מררי, הנותרים--ממטה זבולון, את-רימונו ואת-מגרשיה; את-תבור, ואת-מגרשיה.  א ו,סג ומעבר לירדן ירחו, למזרח הירדן--ממטה ראובן, את-בצר במדבר ואת-מגרשיה; ואת-יהצה, ואת-מגרשיה.  א ו,סד ואת-קדמות, ואת-מגרשיה, ואת-מיפעת, ואת-מגרשיה.  א ו,סה וממטה-גד--את-ראמות בגלעד, ואת-מגרשיה; ואת-מחניים, ואת-מגרשיה.  א ו,סו ואת-חשבון, ואת-מגרשיה, ואת-יעזר, ואת-מגרשיה.    א ז,א ולבני יששכר, תולע ופואה ישוב ושמרון--ארבעה.    א ז,ב ובני תולע, עוזי ורפיה ויריאל ויחמיי ויבשם ושמואל ראשים לבית-אבותם לתולע, גיבורי חיל, לתולדותם--מספרם בימי דויד, עשרים-ושניים אלף ושש מאות.    א ז,ג ובני עוזי, יזרחיה; ובני יזרחיה, מיכאל ועובדיה ויואל ישייה חמישה--ראשים כולם.  א ז,ד ועליהם לתולדותם לבית אבותם, גדודי צבא מלחמה, שלושים ושישה, אלף:  כי-הרבו נשים, ובנים.  א ז,ה ואחיהם, לכול משפחות יששכר, גיבורי, חיילים; שמונים ושבעה אלף, התייחשם לכול.    א ז,ו בנימין, בלע ובכר וידיעאל--שלושה.  א ז,ז ובני בלע, אצבון ועוזי ועוזיאל וירימות ועירי חמישה ראשי בית אבות, גיבורי, חיילים; והתייחשם, עשרים ושניים אלף, ושלושים, וארבעה.  א ז,ח ובני בכר, זמירה ויועש ואליעזר ואליועיניי ועומרי וירמות ואבייה, וענתות, ועלמת; כל-אלה, בני-בכר.  א ז,ט והתייחשם לתולדותם, ראשי בית אבותם, גיבורי, חיל--עשרים אלף, ומאתיים.  א ז,י ובני ידיעאל, בלהן; ובני בלהן, יעוש ובנימין ואהוד וכנענה וזיתן, ותרשיש, ואחישחר.  א ז,יא כל-אלה בני ידיעאל, לראשי האבות, גיבורי, חיילים--שבעה-עשר אלף ומאתיים, יוצאי צבא למלחמה.  א ז,יב ושופים וחופים בני עיר, חושים בני אחר.  א ז,יג בני נפתלי, יחציאל וגוני ויצר ושלום--בני בלהה.  

א ז,יד בני מנשה, אשריאל אשר ילדה; פילגשו, הארמייה, ילדה, את-מכיר אבי גלעד.  א ז,טו ומכיר לקח אישה, לחופים ולשופים, ושם אחותו מעכה, ושם השני צלופחד; ותהיינה לצלופחד, בנות.  א ז,טז ותלד מעכה אשת-מכיר, בן, ותקרא שמו פרש, ושם אחיו שרש; ובניו, אולם ורקם.  א ז,יז ובני אולם, בדן; אלה בני גלעד, בן-מכיר בן-מנשה.  א ז,יח ואחותו, המולכת--ילדה, את-אישהוד, ואת-אביעזר, ואת-מחלה.  א ז,יט ויהיו, בני שמידע--אחיין ושכם, ולקחי ואניעם.  

א ז,כ ובני אפריים, שותלח; וברד בנו ותחת בנו, ואלעדה בנו ותחת בנו.  א ז,כא וזבד בנו ושותלח בנו, ועזר ואלעד; והרגום, אנשי-גת הנולדים בארץ, כי ירדו, לקחת את-מקניהם.  א ז,כב ויתאבל אפריים אביהם, ימים רבים; ויבואו אחיו, לנחמו.  א ז,כג ויבוא, אל-אשתו, ותהר, ותלד בן; ויקרא את-שמו בריעה, כי ברעה הייתה בביתו.  א ז,כד ובתו שארה, ותיבן את-בית-חורון התחתון ואת-העליון, ואת, אוזן שארה.  א ז,כה ורפח בנו, ורשף ותלח בנו--ותחן בנו.  א ז,כו לעדן בנו עמיהוד בנו, אלישמע בנו.  א ז,כז נון בנו, יהושוע בנו.  א ז,כח ואחוזתם, ומושבותם--בית-אל, ובנותיה; ולמזרח נערן--ולמערב גזר ובנותיה ושכם ובנותיה, עד-עייה ובנותיה.  א ז,כט ועל-ידי בני-מנשה, בית-שאן ובנותיה תענך ובנותיה, מגידו ובנותיה, דור ובנותיה; באלה, ישבו, בני יוסף, בן-ישראל.  

א ז,ל בני אשר, ימנה וישווה וישווי ובריעה--ושרח אחותם.  א ז,לא ובני בריעה, חבר ומלכיאל; הוא, אבי ברזית.  א ז,לב וחבר הוליד את-יפלט, ואת-שומר ואת-חותם, ואת, שועא אחותם.  א ז,לג ובני יפלט, פסך ובמהל ועשוות; אלה, בני יפלט.  א ז,לד ובני, שמר--אחי ורוהגה, וחובה וארם.  א ז,לה ובן-הלם, אחיו; צופח וימנע, ושלש ועמל.  א ז,לו בני, צופח--סוח וחרנפר ושועל, וברי וימרה.  א ז,לז בצר והוד, ושמא ושלשה ויתרן--ובארא.  א ז,לח ובני, יתר--יפונה ופספה, וארא.  א ז,לט ובני, עולא--ארח וחניאל, ורציא.  א ז,מ כל-אלה בני-אשר ראשי בית-האבות ברורים, גיבורי חיילים, ראשי, הנשיאים; והתייחשם בצבא, במלחמה, מספרם אנשים, עשרים ושישה אלף.    א ח,א ובנימין--הוליד, את-בלע בכורו; אשבל, השני, ואחרח, השלישי.  א ח,ב נוחה, הרביעי, ורפא, החמישי.  א ח,ג ויהיו בנים, לבלע--אדר וגרא, ואביהוד.  א ח,ד ואבישוע ונעמן, ואחוח.  א ח,ה וגרא ושפופן, וחורם.  א ח,ו ואלה, בני אחוד; אלה הם ראשי אבות, ליושבי גבע, ויגלום, אל-מנחת.  א ח,ז ונעמן ואחייה וגרא, הוא הגלם; והוליד את-עוזא, ואת-אחיחוד.  א ח,ח ושחריים, הוליד בשדה מואב, מן-שלחו, אותם--חושים ואת-בערא, נשיו.  א ח,ט ויולד, מן-חודש אשתו--את-יובב, ואת-צביא, ואת-מישא, ואת-מלכם.  א ח,י ואת-יעוץ ואת-שכיה, ואת-מרמה; אלה בניו, ראשי אבות.  א ח,יא ומחושים הוליד את-אביטוב, ואת-אלפעל.  א ח,יב ובני אלפעל, עבר ומשעם ושמד; הוא בנה את-אונו, ואת-לוד ובנותיה.  א ח,יג ובריעה ושמע--המה ראשי האבות, ליושבי איילון; המה הבריחו, את-יושבי גת.  א ח,יד ואחייו ששק, וירמות.  א ח,טו וזבדיה וערד, ועדר.  א ח,טז ומיכאל וישפה ויוחא, בני בריעה.  א ח,יז וזבדיה ומשולם, וחזקי וחבר.  א ח,יח וישמריי ויזליאה ויובב, בני אלפעל.  א ח,יט ויקים וזכרי, וזבדי.  א ח,כ ואליעיניי וצילתיי, ואליאל.  א ח,כא ועדיה ובראיה ושמרת, בני שמעי.  א ח,כב וישפן ועבר, ואליאל.  א ח,כג ועבדון וזכרי, וחנן.  א ח,כד וחנניה ועילם, וענתותייה.  א ח,כה ויפדיה ופנואל, בני ששק.  א ח,כו ושמשריי ושחריה, ועתליה.  א ח,כז ויערשיה ואלייה וזכרי, בני ירוחם.  א ח,כח אלה ראשי אבות לתולדותם, ראשים; אלה, ישבו בירושלים.  א ח,כט ובגבעון ישבו, אבי גבעון; ושם אשתו, מעכה.  א ח,ל ובנו הבכור, עבדון; וצור וקיש, ובעל ונדב.  א ח,לא וגדור ואחייו, וזכר.  א ח,לב ומקלות, הוליד את-שמאה; ואף-המה, נגד אחיהם ישבו בירושלים--עם-אחיהם.    א ח,לג ונר הוליד את-קיש, וקיש הוליד את-שאול; ושאול, הוליד את-יהונתן ואת-מלכישוע, ואת-אבינדב, ואת-אשבעל.  א ח,לד ובן-יהונתן, מריב בעל; ומריב בעל, הוליד את-מיכה.  א ח,לה ובני, מיכה--פיתון ומלך, ותארע ואחז.  א ח,לו ואחז, הוליד את-יהועדה, ויהועדה הוליד את-עלמת ואת-עזמוות, ואת-זמרי; וזמרי, הוליד את-מוצא.  א ח,לז ומוצא, הוליד את-בנעא; רפה בנו אלעשה בנו, אצל בנו.  א ח,לח ולאצל, שישה בנים--ואלה שמותם עזריקם בוכרו וישמעאל ושעריה, ועובדיה וחנן; כל-אלה, בני אצל.  א ח,לט ובני, עשק אחיו:  אולם בכורו--יעוש השני, ואליפלט השלישי.  א ח,מ ויהיו בני-אולם אנשים גיבורי-חיל דורכי קשת, ומרבים בנים ובני בנים--מאה, וחמישים; כל-אלה, מבני בנימין.  

א ט,א וכל-ישראל, התייחשו, והנם כתובים, על-ספר מלכי ישראל; ויהודה הוגלו לבבל, במעלם.    א ט,ב והיושבים, הראשונים, אשר באחוזתם, בעריהם:  ישראל, הכוהנים, הלויים, והנתינים.  א ט,ג ובירושלים, ישבו, מן-בני יהודה, ומן-בני בנימין--ומן-בני אפריים, ומנשה.  א ט,ד עותיי בן-עמיהוד בן-עומרי בן-אמרי בן-בני, מן-בני-פרץ בן-יהודה.    א ט,ה ומן-השילוני, עשיה הבכור ובניו.  א ט,ו ומן-בני-זרח, יעואל; ואחיהם, שש-מאות ותשעים.  א ט,ז ומן-בני, בנימין--סלוא, בן-משולם, בן-הודוויה, בן-הסנואה.  א ט,ח ויבניה, בן-ירוחם, ואלה בן-עוזי, בן-מכרי; ומשולם, בן-שפטיה, בן-רעואל, בן-יבנייה.  א ט,ט ואחיהם, לתולדותם, תשע מאות, וחמישים ושישה; כל-אלה אנשים, ראשי אבות לבית אבותיהם.    א ט,י ומן-הכוהנים:  ידעיה ויהויריב, ויכין.  א ט,יא ועזריה בן-חלקייה בן-משולם בן-צדוק, בן-מריות בן-אחיטוב, נגיד, בית האלוהים.    א ט,יב ועדיה, בן-ירוחם, בן-פשחור, בן-מלכייה; ומעשיי בן-עדיאל בן-יחזרה בן-משולם בן-משילמית, בן-אימר.  א ט,יג ואחיהם, ראשים לבית אבותם, אלף, ושבע מאות ושישים--גיבורי חיל, מלאכת עבודת בית-האלוהים.  א ט,יד ומן-הלויים:  שמעיה בן-חשוב בן-עזריקם בן-חשביה, מן-בני מררי.  א ט,טו ובקבקר חרש, וגלל; ומתניה, בן-מיכא, בן-זכרי, בן-אסף.  א ט,טז ועובדיה, בן-שמעיה, בן-גלל, בן-ידותון; וברכיה בן-אסא בן-אלקנה, היושב בחצרי נטופתי.  א ט,יז והשוערים שלום ועקוב, וטלמון ואחימן; ואחיהם שלום, הראש.  א ט,יח ועד-הנה, בשער המלך מזרחה; המה, השוערים, למחנות, בני לוי.  א ט,יט ושלום בן-קורא בן-אביסף בן-קורח ואחיו לבית-אביו הקורחים, על מלאכת העבודה, שומרי הסיפים, לאוהל; ואבותיהם על-מחנה יהוה, שומרי המבוא.  א ט,כ ופינחס בן-אלעזר, נגיד היה עליהם לפנים--יהוה עימו.  א ט,כא זכריה בן משלמיה, שוער פתח לאוהל מועד.  א ט,כב כולם הברורים לשוערים בסיפים, מאתיים ושנים עשר; המה בחצריהם התייחשם, המה ייסד דויד ושמואל הרואה באמונתם.  א ט,כג והם ובניהם על-השערים לבית-יהוה, לבית האוהל--למשמרות.  א ט,כד לארבע רוחות, יהיו השוערים:  מזרח ימה, צפונה ונגבה.  א ט,כה ואחיהם בחצריהם לבוא לשבעת הימים, מעת אל-עת--עם-אלה.  א ט,כו כי באמונה המה, ארבעת גיבורי השוערים--הם, הלויים; והיו, על-הלשכות, ועל האוצרות, בית האלוהים.  א ט,כז וסביבות בית-האלוהים, ילינו:  כי-עליהם משמרת, והם על-המפתח ולבוקר לבוקר.  א ט,כח ומהם, על-כלי העבודה:  כי-במספר יביאום, ובמספר יוציאום.  א ט,כט ומהם, ממונים על-הכלים, ועל, כל-כלי הקודש; ועל-הסולת והיין והשמן, והלבונה והבשמים.  א ט,ל ומן-בני, הכוהנים, רוקחי המרקחת, לבשמים.  א ט,לא ומתיתיה, מן-הלויים, הוא הבכור, לשלום הקורחי--באמונה, על מעשה החביתים.  א ט,לב ומן-בני הקהתי מן-אחיהם, על-לחם המערכת, להכין, שבת שבת.  א ט,לג ואלה המשוררים ראשי אבות ללויים, בלשכות--פטורים:  כי-יומם ולילה עליהם, במלאכה.  א ט,לד אלה ראשי האבות ללויים לתולדותם, ראשים; אלה, ישבו בירושלים.    א ט,לה ובגבעון ישבו אבי-גבעון, יעיאל; ושם אשתו, מעכה.  א ט,לו ובנו הבכור, עבדון; וצור וקיש, ובעל ונר ונדב.  א ט,לז וגדור ואחייו, וזכריה ומקלות.  א ט,לח ומקלות, הוליד את-שמאם; ואף-הם, נגד אחיהם ישבו בירושלים--עם-אחיהם.    א ט,לט ונר הוליד את-קיש, וקיש הוליד את-שאול; ושאול, הוליד את-יהונתן ואת-מלכישוע, ואת-אבינדב, ואת-אשבעל.  א ט,מ ובן-יהונתן, מריב בעל; ומרי-בעל, הוליד את-מיכה.  א ט,מא ובני, מיכה--פיתון ומלך, ותחרע.  א ט,מב ואחז, הוליד את-יערה, ויערה הוליד את-עלמת ואת-עזמוות, ואת-זמרי; וזמרי, הוליד את-מוצא.  א ט,מג ומוצא, הוליד את-בנעא; ורפיה בנו אלעשה בנו, אצל בנו.  א ט,מד ולאצל, שישה בנים, ואלה שמותם עזריקם בוכרו וישמעאל ושעריה, ועובדיה וחנן; אלה, בני אצל.  

א י,א ופלשתים, נלחמו בישראל; וינס איש-ישראל מפני פלשתים, וייפלו חללים בהר גלבוע.  א י,ב וידבקו פלשתים, אחרי שאול ואחרי בניו; ויכו פלשתים, את-יונתן ואת-אבינדב ואת-מלכישוע--בני שאול.  א י,ג ותכבד המלחמה על-שאול, וימצאוהו המורים בקשת; ויחל, מן-היורים.  א י,ד ויאמר שאול אל-נושא כליו שלוף חרבך ודוקרני בה, פן-יבואו הערלים האלה והתעללו-בי, ולא אבה נושא כליו, כי ירא מאוד;    וייקח שאול את-החרב, וייפול עליה.  א י,ה וירא נושא-כליו, כי מת שאול; וייפול גם-הוא על-החרב, וימות.    א י,ו וימת שאול ושלושת בניו, וכל-ביתו יחדיו מתו.  א י,ז ויראו כל-איש ישראל אשר-בעמק, כי נסו, וכי-מתו, שאול ובניו; ויעזבו עריהם, וינוסו, ויבואו פלשתים, ויישבו בהם.    א י,ח ויהי, ממוחרת, ויבואו פלשתים, לפשט את-החללים; וימצאו את-שאול ואת-בניו, נופלים בהר גלבוע.  א י,ט ויפשיטוהו--וישאו את-ראשו, ואת-כליו; וישלחו בארץ-פלשתים סביב, לבשר את-עצביהם--ואת-העם.  א י,י וישימו, את-כליו, בית, אלוהיהם; ואת-גולגולתו תקעו, בית דגון.    א י,יא וישמעו, כול יבש גלעד, את כל-אשר-עשו פלשתים, לשאול.  א י,יב ויקומו, כל-איש חיל, וישאו את-גופת שאול ואת גופות בניו, ויביאום יבשה; ויקברו את-עצמותיהם תחת האלה, ביבש, ויצומו, שבעת ימים.  א י,יג וימת שאול, במעלו אשר מעל ביהוה, על-דבר יהוה, אשר לא-שמר; וגם-לשאול באוב, לדרוש.  א י,יד ולא-דרש ביהוה, וימיתהו; ויסב, את-המלוכה, לדויד, בן-ישי.  

א יא,א וייקבצו כל-ישראל אל-דויד, חברונה לאמור:  הנה עצמך ובשרך, אנחנו.  א יא,ב גם-תמול גם-שלשום, גם בהיות שאול מלך--אתה המוציא והמביא, את-ישראל; ויאמר יהוה אלוהיך לך, אתה תרעה את-עמי את-ישראל, ואתה תהיה נגיד, על עמי ישראל.  א יא,ג ויבואו כל-זקני ישראל אל-המלך, חברונה, ויכרות להם דויד ברית בחברון, לפני יהוה; וימשחו את-דויד למלך על-ישראל, כדבר יהוה ביד-שמואל.    א יא,ד וילך דויד וכל-ישראל ירושלים, היא יבוס; ושם, היבוסי, יושבי, הארץ.  א יא,ה ויאמרו יושבי יבוס, לדויד, לא תבוא, הנה; וילכוד דויד את-מצודת ציון, היא עיר דויד.  א יא,ו ויאמר דויד--כל-מכה יבוסי בראשונה, יהיה לראש ולשר; ויעל בראשונה יואב בן-צרויה, ויהי לראש.  א יא,ז ויישב דויד, במצד; על-כן קראו-לו, עיר דויד.  א יא,ח וייבן העיר מסביב, מן-המילוא ועד-הסביב; ויואב, יחייה את-שאר העיר.  א יא,ט וילך דויד, הלוך וגדול; ויהוה צבאות, עימו.  

א יא,י ואלה ראשי הגיבורים אשר לדויד, המתחזקים עימו במלכותו עם-כל-ישראל להמליכו--כדבר יהוה, על-ישראל.    א יא,יא ואלה מספר הגיבורים, אשר לדויד:  ישובעם בן-חכמוני, ראש השלישים--הוא-עורר את-חניתו על-שלוש-מאות חלל, בפעם אחת.  א יא,יב ואחריו אלעזר בן-דודו, האחוחי; הוא, בשלושה הגיבורים.  א יא,יג הוא-היה עם-דויד בפס דמים, והפלשתים נאספו-שם למלחמה, ותהי חלקת השדה, מלאה שעורים; והעם נסו, מפני פלשתים.  א יא,יד ויתייצבו בתוך-החלקה ויצילוה, ויכו את-פלשתים; ויושע יהוה, תשועה גדולה.  א יא,טו ויירדו שלושה מן-השלושים ראש על-הצור, אל-דויד--אל-מערת, עדולם; ומחנה פלשתים, חונה בעמק רפאים.  א יא,טז ודויד, אז במצודה; ונציב פלשתים, אז בבית לחם.  א יא,יז ויתאו דויד, ויאמר:  מי ישקני מים, מבור בית-לחם אשר בשער.  א יא,יח ויבקעו השלושה במחנה פלשתים, וישאבו-מים מבור בית-לחם אשר בשער, וישאו, ויביאו אל-דויד; ולא-אבה דויד לשתותם, וינסך אותם ליהוה.  א יא,יט ויאמר חלילה לי מאלוהיי מעשות זאת, הדם האנשים האלה אשתה בנפשותם כי בנפשותם הביאום, ולא אבה, לשתותם; אלה עשו, שלושת הגיבורים.  א יא,כ ואבשי אחי-יואב, הוא היה ראש השלושה, והוא עורר את-חניתו, על-שלוש מאות חלל; ולו-שם, בשלושה.  א יא,כא מן-השלושה בשניים נכבד, ויהי להם לשר; ועד-השלושה, לא-בא.    א יא,כב בניה בן-יהוידע בן-איש-חיל רב-פעלים, מן-קבצאל; הוא הכה, את שני אריאל מואב, והוא ירד והכה את-הארי בתוך הבור, ביום השלג.  א יא,כג והוא-הכה את-האיש המצרי איש מידה חמש באמה, וביד המצרי חנית כמנור אורגים, ויירד אליו, בשבט; ויגזול את-החנית מיד המצרי, ויהרגהו בחניתו.  א יא,כד אלה עשה, בניהו בן-יהוידע; ולו-שם, בשלושה הגיבורים.  א יא,כה מן-השלושים, הנו נכבד הוא, ואל-השלושה, לא-בא; וישימהו דויד, על-משמעתו.    א יא,כו וגיבורי, החיילים:  עשהאל  
אחי יואב,    אלחנן בן-דודו מבית לחם.    א יא,כז שמות,  
ההרורי,    חלץ, הפלוני.    א יא,כח עירא בן-עיקש  
התקועי,    אביעזר הענתותי.    א יא,כט סיבכיי,  
החושתי,    עיליי, האחוחי.    א יא,ל מהריי,  
הנטופתי,    חלד בן-בענה, הנטופתי.    א יא,לא איתיי  
בן-ריביי, מגבעת בני בנימין,    בניה, הפרעתוני.    א יא,לב חוריי  
מנחלי געש,    אביאל הערבתי.    א יא,לג עזמוות,  
הבחרומי,    אליחבא, השעלבוני.    א יא,לד בני, השם  
הגיזוני,    יונתן בן-שגה, ההררי.    א יא,לה אחיאם  
בן-שכר ההררי,    אליפל בן-אור.    א יא,לו חפר, המכרתי,  
אחייה, הפלוני.    א יא,לז חצרו, הכרמלי,    נעריי,  
בן-אזביי.    א יא,לח יואל אחי נתן,    מבחר בן-  
הגרי.    א יא,לט צלק, העמוני; נחריי, הברותי, נושא, כלי יואב בן-  
צרויה.    א יא,מ עירא, היתרי,    גרב, היתרי.    א יא,מא אורייה,  
החיתי,    זבד, בן-אחליי.    א יא,מב עדינא בן-שיזא הראובני,  
ראש לראובני--ועליו שלושים.    א יא,מג חנן, בן-מעכה, ויושפט,  
המתני.    א יא,מד עוזייא, העשתרתי;    שמע, ויעיאל,  
בני, חותם הערוערי.    א יא,מה ידיעאל, בן-שמרי, ויוחא אחיו,  
התיצי.    א יא,מו אליאל, המחווים, ויריביי ויושוויה, בני אלנעם;    ויתמה,  
המואבי.  א יא,מז אליאל ועובד,    ויעשיאל המצוביה.  

א יב,א ואלה, הבאים אל-דויד לציקלג, עוד עצור, מפני שאול בן-קיש; והמה, בגיבורים, עוזרי, המלחמה.  א יב,ב נושקי קשת, מיימינים ומשמאילים באבנים, ובחיצים, בקשת--מאחי שאול, מבנימין.  א יב,ג הראש אחיעזר ויואש, בני השמעה הגבעתי, ויזיאל ופלט, בני עזמוות; וברכה, ויהוא הענתותי.  א יב,ד וישמעיה הגבעוני גיבור בשלושים, ועל-השלושים.  א יב,ה וירמיה ויחזיאל ויוחנן, ויוזבד הגדרתי.    א יב,ו אלעוזיי וירימות ובעליה ושמריהו, ושפטיהו החרופי.  א יב,ז אלקנה ויישייהו ועזראל ויועזר, וישובעם--הקורחים.  א יב,ח ויועאלה וזבדיה בני ירוחם, מן-הגדור.  א יב,ט ומן-הגדי נבדלו אל-דויד למצד מדברה גיבורי החיל, אנשי צבא למלחמה--עורכי צינה, ורומח; ופני אריה פניהם, וכצביים על-ההרים למהר.  א יב,י עזר, הראש; עובדיה, השני, אליאב, השלישי.  א יב,יא משמנה, הרביעי, ירמיה, החמישי.  א יב,יב עתיי, השישי, אליאל, השביעי.  א יב,יג יוחנן, השמיני, אלזבד, התשיעי.  א יב,יד ירמיהו, העשירי, מכבניי, עשתי עשר.    א יב,טו אלה מבני-גד, ראשי הצבא; אחד למאה הקטן, והגדול לאלף.  א יב,טז אלה הם, אשר עברו את-הירדן בחודש הראשון, והוא ממלא, על-כל-גדותיו; ויבריחו, את-כל-העמקים, למזרח, ולמערב.  

א יב,יז ויבואו, מן-בני בנימין ויהודה, עד-למצד, לדויד.  א יב,יח וייצא דויד, לפניהם, ויען ויאמר להם, אם-לשלום באתם אליי לעוזרני יהיה-לי עליכם לבב ליחד; ואם-לרמותני לצריי, בלא חמס בכפיי, ירא אלוהי אבותינו, ויוכח.    א יב,יט ורוח לבשה, את-עמשיי ראש השלישים, לך דויד ועימך בן-ישי, שלום שלום לך ושלום לעוזריך כי עזרך אלוהיך; ויקבלם דויד, וייתנם בראשי הגדוד.  

א יב,כ וממנשה נפלו על-דויד, בבואו עם-פלשתים על-שאול למלחמה--ולא עזרום:  כי בעצה, שילחוהו סרני פלשתים לאמור, בראשינו, ייפול אל-אדוניו שאול.  א יב,כא בלכתו אל-ציקלג, נפלו עליו ממנשה עדנח ויוזבד וידיעאל ומיכאל ויוזבד, ואליהוא, וצילתיי:  ראשי האלפים, אשר למנשה.  א יב,כב והמה, עזרו עם-דויד על-הגדוד, כי-גיבורי חיל, כולם; ויהיו שרים, בצבא.  א יב,כג כי לעת-יום ביום, יבואו על-דויד לעוזרו--עד-למחנה גדול, כמחנה אלוהים.  

א יב,כד ואלה מספרי ראשי החלוץ, לצבא, באו על-דויד, חברונה:  להסב מלכות שאול, אליו--כפי יהוה.    א יב,כה בני יהודה, נושאי צינה ורומח--ששת אלפים ושמונה מאות, חלוצי צבא.    א יב,כו מן-בני שמעון, גיבורי חיל לצבא--שבעת אלפים, ומאה.    א יב,כז מן-בני, הלוי--ארבעת אלפים, ושש מאות.    א יב,כח ויהוידע, הנגיד לאהרון; ועימו, שלושת אלפים ושבע מאות.    א יב,כט וצדוק נער, גיבור חיל; ובית-אביו שרים, עשרים ושניים.    א יב,ל ומן-בני בנימין אחי שאול, שלושת אלפים; ועד-הנה, מרביתם, שומרים, משמרת בית שאול.    א יב,לא ומן-בני אפריים, עשרים אלף ושמונה מאות--גיבורי חיל, אנשי שמות לבית אבותם.    א יב,לב ומחצי מטה מנשה, שמונה עשר אלף, אשר ניקבו בשמות, לבוא להמליך את-דויד.    א יב,לג ומבני יששכר, יודעי בינה לעיתים, לדעת, מה-יעשה ישראל--ראשיהם מאתיים, וכל-אחיהם על-פיהם.    א יב,לד מזבולון יוצאי צבא, עורכי מלחמה בכל-כלי מלחמה--חמישים אלף:  ולעדור, בלא-לב ולב.    א יב,לה ומנפתלי, שרים אלף; ועימהם בצינה וחנית, שלושים ושבעה אלף.    א יב,לו ומן-הדני עורכי מלחמה, עשרים-ושמונה אלף ושש מאות.    א יב,לז ומאשר, יוצאי צבא לערוך מלחמה--ארבעים אלף.    א יב,לח ומעבר לירדן מן-הראובני והגדי וחצי שבט מנשה, בכול כלי צבא מלחמה--מאה ועשרים, אלף.    א יב,לט כל-אלה אנשי מלחמה, עודרי מערכה, בלבב שלם באו חברונה, להמליך את-דויד על-כל-ישראל; וגם כל-שרית ישראל, לב אחד--להמליך את-דויד.  א יב,מ ויהיו-שם עם-דויד ימים שלושה, אוכלים ושותים:  כי-הכינו להם, אחיהם.  א יב,מא וגם הקרובים-אליהם עד-יששכר וזבולון ונפתלי, מביאים לחם בחמורים ובגמלים ובפרדים ובבקר מאכל קמח דבילים וצימוקים ויין-ושמן ובקר וצאן--לרוב:  כי שמחה, בישראל.  

א יג,א וייוועץ דויד, עם-שרי האלפים והמאות--לכל-נגיד.  א יג,ב ויאמר דויד לכול קהל ישראל, אם-עליכם טוב ומן-יהוה אלוהינו נפרצה נשלחה על-אחינו הנשארים בכול ארצות ישראל, ועימהם הכוהנים והלויים, בערי מגרשיהם; וייקבצו, אלינו.  א יג,ג ונסבה את-ארון אלוהינו, אלינו:  כי-לא דרשנוהו, בימי שאול.  א יג,ד ויאמרו כל-הקהל, לעשות כן:  כי-ישר הדבר, בעיני כל-העם.  א יג,ה ויקהל דויד את-כל-ישראל, מן-שיחור מצריים ועד-לבוא חמת, להביא את-ארון האלוהים, מקרית יערים.  א יג,ו ויעל דויד וכל-ישראל בעלתה, אל-קרית יערים אשר ליהודה:  להעלות משם, את ארון האלוהים יהוה יושב הכרובים--אשר-נקרא שם.  א יג,ז וירכיבו את-ארון האלוהים, על-עגלה חדשה, מבית, אבינדב; ועוזא ואחייו, נוהגים בעגלה.  א יג,ח ודויד וכל-ישראל, משחקים לפני האלוהים--בכל-עוז; ובשירים ובכינורות ובנבלים ובתופים, ובמצלתיים ובחצוצרות.  א יג,ט ויבואו, עד-גורן כידון; וישלח עוזא את-ידו, לאחוז את-הארון--כי שמטו, הבקר.  א יג,י וייחר-אף יהוה, בעוזא, ויכהו, על אשר-שלח ידו על-הארון; וימת שם, לפני אלוהים.  א יג,יא וייחר לדויד, כי-פרץ יהוה פרץ בעוזא; ויקרא למקום ההוא, פרץ עוזא, עד, היום הזה.  א יג,יב ויירא דויד את-האלוהים, ביום ההוא לאמור:  היך אביא אליי, את ארון האלוהים.  א יג,יג ולא-הסיר דויד את-הארון אליו, אל-עיר דויד; ויטהו, אל-בית עובד-אדום הגיתי.  א יג,יד ויישב ארון האלוהים עם-בית עובד אדום, בביתו--שלושה חודשים; ויברך יהוה את-בית עובד-אדום, ואת-כל-אשר-לו.    א יד,א וישלח חורם מלך-צור מלאכים, אל-דויד, ועצי ארזים, וחרשי קיר וחרשי עצים--לבנות לו, בית.  א יד,ב ויידע דויד, כי-הכינו יהוה למלך על-ישראל:  כי-נישאת למעלה מלכותו, בעבור עמו ישראל.    א יד,ג וייקח דויד עוד נשים, בירושלים; ויולד דויד עוד, בנים ובנות.  א יד,ד ואלה שמות הילודים, אשר היו-לו בירושלים:  שמוע ושובב, נתן ושלמה.  א יד,ה ויבחר ואלישוע, ואלפלט.  א יד,ו ונוגה ונפג, ויפיע.  א יד,ז ואלישמע ובעלידע, ואליפלט.  

א יד,ח וישמעו פלשתים, כי-נמשח דויד למלך על-כל-ישראל, ויעלו כל-פלשתים, לבקש את-דויד; וישמע דויד, וייצא לפניהם.  א יד,ט ופלשתים, באו; ויפשטו, בעמק רפאים.  א יד,י וישאל דויד באלוהים, לאמור--האעלה על-פלשתים, ונתתם בידי; ויאמר לו יהוה עלה, ונתתים בידך.  א יד,יא ויעלו בבעל-פרצים, ויכם שם דויד, ויאמר דויד, פרץ האלוהים את-אויביי בידי כפרץ מים; על-כן, קראו שם-המקום ההוא--בעל פרצים.  א יד,יב ויעזבו שם, את-אלוהיהם; ויאמר דויד, ויישרפו באש.  

א יד,יג ויוסיפו עוד פלשתים, ויפשטו בעמק.  א יד,יד וישאל עוד דויד, באלוהים, ויאמר לו האלוהים, לא תעלה אחריהם:  הסב, מעליהם, ובאת להם, ממול הבכאים.  א יד,טו ויהי כשומעך את-קול הצעדה, בראשי הבכאים--אז, תצא במלחמה:  כי-יצא האלוהים לפניך, להכות את-מחנה פלשתים.  א יד,טז ויעש דויד, כאשר ציווהו האלוהים; ויכו את-מחנה פלשתים, מגבעון ועד-גזרה.  א יד,יז וייצא שם-דויד, בכל-הארצות; ויהוה נתן את-פחדו, על-כל-הגויים.  א טו,א ויעש-לו בתים, בעיר דויד; ויכן מקום לארון האלוהים, ויט-לו אוהל.  א טו,ב אז, אמר דויד, לא לשאת את-ארון האלוהים, כי אם-הלויים:  כי-בם בחר יהוה, לשאת את-ארון יהוה ולשרתו--עד-עולם.  

א טו,ג ויקהל דויד את-כל-ישראל, אל-ירושלים, להעלות את-ארון יהוה, אל-מקומו אשר-הכין לו.  א טו,ד ויאסוף דויד את-בני אהרון, ואת-הלויים.    א טו,ה לבני, קהת--אוריאל השר, ואחיו מאה ועשרים.    א טו,ו לבני, מררי--עשיה השר, ואחיו מאתיים ועשרים.    א טו,ז לבני, גרשום--יואל השר, ואחיו מאה ושלושים.    א טו,ח לבני, אליצפן--שמעיה השר, ואחיו מאתיים.    א טו,ט לבני, חברון--אליאל השר, ואחיו שמונים.    א טו,י לבני, עוזיאל:  עמינדב השר--ואחיו, מאה ושנים עשר.  

א טו,יא ויקרא דויד, לצדוק ולאביתר הכוהנים; וללויים, לאוריאל עשיה ויואל שמעיה, ואליאל, ועמינדב.    א טו,יב ויאמר להם, אתם ראשי האבות ללויים; התקדשו, אתם ואחיכם, והעליתם את ארון יהוה אלוהי ישראל, אל-הכינותי לו.  א טו,יג כי למבראשונה, לא אתם--פרץ יהוה אלוהינו בנו, כי-לא דרשנוהו כמשפט.  א טו,יד ויתקדשו, הכוהנים והלויים, להעלות, את-ארון יהוה אלוהי ישראל.  א טו,טו וישאו בני-הלויים, את ארון האלוהים, כאשר ציווה משה, כדבר יהוה--בכתפם במוטות, עליהם.  

א טו,טז ויאמר דויד, לשרי הלויים, להעמיד את-אחיהם המשוררים, בכלי-שיר נבלים וכינורות ומצלתיים--משמיעים להרים-בקול, לשמחה.  

א טו,יז ויעמידו הלויים, את הימן בן-יואל, ומן-אחיו, אסף בן-ברכיהו;    ומן-בני מררי אחיהם, איתן בן-קושיהו.  א טו,יח ועימהם, אחיהם המשנים:  זכריהו בן ויעזיאל ושמירמות ויחיאל ועוני אליאב ובניהו ומעשיהו ומתיתיהו ואליפלהו ומקניהו ועובד אדום, ויעיאל--השוערים.  א טו,יט והמשוררים, הימן אסף ואיתן--במצלתיים נחושת, להשמיע.  א טו,כ וזכריה ועזיאל ושמירמות ויחיאל, ועוני ואליאב, ומעשיהו, ובניהו--בנבלים, על-עלמות.  א טו,כא ומתיתיהו ואליפלהו, ומקניהו ועובד אדום, ויעיאל, ועזזיהו--בכינורות על-השמינית, לנצח.  א טו,כב וכנניהו שר-הלויים, במשא--יסור, במשא, כי מבין, הוא.  א טו,כג וברכיה, ואלקנה, שוערים, לארון.  א טו,כד ושבניהו ויושפט ונתנאל ועמשיי וזכריהו ובניהו ואליעזר, הכוהנים, מחצרים בחצוצרות, לפני ארון האלוהים; ועובד אדום ויחייה, שוערים לארון.  א טו,כה ויהי דויד וזקני ישראל, ושרי האלפים:  ההולכים, להעלות את-ארון ברית-יהוה מן-בית עובד-אדום--בשמחה.  

א טו,כו ויהי, בעזור האלוהים, את-הלויים, נושאי ארון ברית-יהוה; ויזבחו שבעה-פרים, ושבעה אילים.  א טו,כז ודויד מכורבל במעיל בוץ, וכל-הלויים הנושאים את-הארון, והמשוררים, וכנניה השר המשא המשוררים; ועל-דויד, איפוד בד.  א טו,כח וכל-ישראל, מעלים את-ארון ברית-יהוה, בתרועה ובקול שופר, ובחצוצרות ובמצלתיים; משמיעים, בנבלים וכינורות.  א טו,כט ויהי, ארון ברית יהוה, בא, עד-עיר דויד; ומיכל בת-שאול נשקפה בעד החלון, ותרא את-המלך דויד מרקד ומשחק, ותיבז לו, בליבה.  

א טז,א ויביאו, את-ארון האלוהים, ויציגו אותו, בתוך האוהל אשר נטה-לו דויד; ויקריבו עולות ושלמים, לפני האלוהים.  א טז,ב ויכל דויד, מהעלות העולה והשלמים; ויברך את-העם, בשם יהוה.  א טז,ג ויחלק לכל-איש ישראל, מאיש ועד-אישה--לאיש, כיכר-לחם, ואשפר, ואשישה.  א טז,ד וייתן לפני ארון יהוה, מן-הלויים--משרתים; ולהזכיר ולהודות ולהלל, ליהוה אלוהי ישראל.    א טז,ה אסף הראש, ומשנהו זכריה; יעיאל ושמירמות ויחיאל ומתיתיה ואליאב ובניהו ועובד אדום ויעיאל, בכלי נבלים ובכינורות, ואסף, במצלתיים משמיע.  א טז,ו ובניהו ויחזיאל, הכוהנים--בחצוצרות תמיד, לפני ארון ברית-האלוהים.  א טז,ז ביום ההוא, אז נתן דויד בראש, להודות, ליהוה--ביד-אסף, ואחיו.  

א טז,ח הודו ליהוה, קראו בשמו--    הודיעו בעמים, עלילותיו.  
א טז,ט שירו לו, זמרו-לו--    שיחו, בכל-נפלאותיו.  
א טז,י התהללו, בשם קודשו--    ישמח, לב מבקשי יהוה.  
א טז,יא דרשו יהוה, ועוזו--    בקשו פניו, תמיד.  
א טז,יב זכרו, נפלאותיו אשר עשה--    מופתיו, ומשפטי-פיהו.  
א טז,יג זרע, ישראל עבדו--    בני יעקוב, בחיריו.  
א טז,יד הוא, יהוה אלוהינו--    בכל-הארץ, משפטיו.  
א טז,טו זכרו לעולם, בריתו--    דבר ציווה, לאלף דור.  
א טז,טז אשר כרת, את-אברהם--    ושבועתו, ליצחק.  
א טז,יז ויעמידהא ליעקוב, לחוק--    לישראל, ברית עולם.  
א טז,יח לאמור, לך אתן ארץ-כנען--    חבל, נחלתכם.  
א טז,יט בהיותכם, מתי מספר--    כמעט, וגרים בה.  
א טז,כ ויתהלכו, מגוי אל-גוי--    ומממלכה, אל-עם אחר.  
א טז,כא לא-הניח לאיש, לעושקם--    ויוכח עליהם, מלכים.  
א טז,כב אל-תיגעו, במשיחיי--    ובנביאיי, אל-תרעו.  


א טז,כג שירו ליהוה, כל-הארץ--    בשרו מיום-אל-יום, ישועתו.  
א טז,כד ספרו בגויים, את-כבודו--    בכל-העמים, נפלאותיו.  
א טז,כה כי גדול יהוה ומהולל, מאוד--    ונורא הוא, על-כל-אלוהים.  
א טז,כו כי כל-אלוהי העמים, אלילים--    ויהוה, שמיים עשה.  
א טז,כז הוד והדר, לפניו--    עוז וחדווה, במקומו.  
א טז,כח הבו ליהוה, משפחות עמים--    הבו ליהוה, כבוד ועוז.  
א טז,כט הבו ליהוה, כבוד שמו;    שאו מנחה, ובואו לפניו--  
השתחוו ליהוה, בהדרת-קודש.    א טז,ל חילו מלפניו, כל-הארץ--  
אף-תיכון תבל, בל-תימוט.    א טז,לא ישמחו השמיים, ותגל הארץ--  
ויאמרו בגויים, יהוה מלך.    א טז,לב ירעם הים, ומלואו--  
יעלוץ השדה, וכל-אשר-בו.    א טז,לג אז ירננו, עצי היער:  
מלפני יהוה--כי-בא, לשפוט את-הארץ.    א טז,לד הודו ליהוה, כי טוב--  
כי לעולם, חסדו.    א טז,לה ואמרו--הושיענו אלוהי ישענו,  
וקבצנו והצילנו מן-הגויים:    להודות לשם קודשך,  
להשתבח בתהילתך.    א טז,לו ברוך יהוה, אלוהי ישראל--  
מן-העולם, ועד העולם; ויאמרו כל-העם, אמן--    והלל, ליהוה.  


א טז,לז ויעזוב-שם, לפני ארון ברית-יהוה, לאסף, ולאחיו:  לשרת לפני הארון, תמיד--לדבר-יום ביומו.  א טז,לח ועובד אדום ואחיהם, שישים ושמונה;    ועובד אדום בן-ידיתון וחוסה, לשוערים.  א טז,לט ואת צדוק הכוהן, ואחיו הכוהנים, לפני, משכן יהוה--בבמה, אשר בגבעון.  א טז,מ להעלות עולות ליהוה על-מזבח העולה, תמיד--לבוקר ולערב; ולכל-הכתוב בתורת יהוה, אשר ציווה על-ישראל.  א טז,מא ועימהם, הימן וידותון, ושאר הברורים, אשר ניקבו בשמות--להודות, ליהוה, כי לעולם, חסדו.  א טז,מב ועימהם הימן וידותון חצוצרות ומצלתיים, למשמיעים, וכלי, שיר האלוהים; ובני ידותון, לשער.  א טז,מג וילכו כל-העם, איש לביתו; וייסוב דויד, לברך את-ביתו.  

א יז,א ויהי, כאשר ישב דויד בביתו; ויאמר דויד אל-נתן הנביא, הנה אנוכי יושב בבית הארזים, וארון ברית-יהוה, תחת יריעות.  א יז,ב ויאמר נתן אל-דויד, כול אשר בלבבך עשה:  כי האלוהים, עימך.    א יז,ג ויהי, בלילה ההוא; ויהי, דבר-אלוהים, אל-נתן, לאמור.  א יז,ד לך ואמרת אל-דויד עבדי, כה אמר יהוה:  לא אתה תבנה-לי הבית, לשבת.  א יז,ה כי לא ישבתי, בבית, מן-היום אשר העליתי את-ישראל, עד היום הזה; ואהיה מאוהל אל-אוהל, וממשכן.  א יז,ו בכול אשר-התהלכתי, בכל-ישראל, הדבר דיברתי את-אחד שופטי ישראל, אשר ציוויתי לרעות את-עמי לאמור:  למה לא-בניתם לי, בית ארזים.  א יז,ז ועתה כה-תאמר לעבדי לדויד,    כה אמר יהוה צבאות, אני לקחתיך מן-הנווה, מן-אחרי הצאן--להיות נגיד, על עמי ישראל.  א יז,ח ואהיה עימך, בכול אשר הלכת, ואכרית את-כל-אויביך, מפניך; ועשיתי לך שם, כשם הגדולים אשר בארץ.  א יז,ט ושמתי מקום לעמי ישראל ונטעתיהו, ושכן תחתיו, ולא ירגז, עוד; ולא-יוסיפו בני-עוולה לבלותו, כאשר בראשונה.  א יז,י ולמימים, אשר ציוויתי שופטים על-עמי ישראל, והכנעתי, את-כל-אויביך; ואגיד לך, ובית יבנה-לך יהוה.  א יז,יא והיה, כי-מלאו ימיך ללכת עם-אבותיך, והקימותי את-זרעך אחריך, אשר יהיה מבניך; והכינותי, את-מלכותו.  א יז,יב הוא יבנה-לי, בית; וכוננתי את-כיסאו, עד-עולם.  א יז,יג אני אהיה-לו לאב, והוא יהיה-לי לבן; וחסדי, לא-אסיר מעימו, כאשר הסירותי, מאשר היה לפניך.  א יז,יד והעמדתיהו בביתי ובמלכותי, עד-העולם; וכיסאו, יהיה נכון עד-עולם.  א יז,טו ככול הדברים האלה, וככול החזון הזה--כן דיבר נתן, אל-דויד.  

א יז,טז ויבוא המלך דויד, ויישב לפני יהוה; ויאמר, מי-אני יהוה אלוהים ומי ביתי, כי הביאותני, עד-הלום.  א יז,יז ותקטן זאת בעיניך אלוהים, ותדבר על-בית-עבדך למרחוק; וראיתני, כתור האדם המעלה--יהוה אלוהים.  א יז,יח מה-יוסיף עוד דויד אליך, לכבוד את-עבדך; ואתה, את-עבדך ידעת.  א יז,יט יהוה--בעבור עבדך וכליבך, עשית את כל-הגדולה הזאת:  להודיע, את-כל-הגדולות.  א יז,כ יהוה אין כמוך, ואין אלוהים זולתך, בכול אשר-שמענו, באוזנינו.  א יז,כא ומי כעמך ישראל, גוי אחד בארץ:  אשר הלך האלוהים לפדות לו עם, לשום לך שם גדולות ונוראות--לגרש מפני עמך אשר-פדית ממצריים, גויים.  א יז,כב ותיתן את-עמך ישראל לך, לעם--עד-עולם; ואתה יהוה, היית להם לאלוהים.  א יז,כג ועתה יהוה--הדבר אשר דיברת על-עבדך ועל-ביתו, ייאמן עד-עולם; ועשה, כאשר דיברת.  א יז,כד וייאמן ויגדל שמך עד-עולם, לאמור--יהוה צבאות אלוהי ישראל, אלוהים לישראל; ובית-דויד עבדך, נכון לפניך.  א יז,כה כי אתה אלוהיי, גלית את-אוזן עבדך, לבנות לו, בית; על-כן מצא עבדך, להתפלל לפניך.  א יז,כו ועתה יהוה, אתה-הוא האלוהים; ותדבר, על-עבדך, הטובה, הזאת.  א יז,כז ועתה, הואלת לברך את-בית עבדך, להיות לעולם, לפניך:  כי-אתה יהוה בירכת, ומבורך לעולם.  

א יח,א ויהי, אחרי-כן, ויך דויד את-פלשתים, ויכניעם; וייקח את-גת ובנותיה, מיד פלשתים.  א יח,ב ויך, את-מואב; ויהיו מואב עבדים לדויד, נושאי מנחה.  א יח,ג ויך דויד את-הדדעזר מלך-צובה, חמתה, בלכתו, להציב ידו בנהר-פרת.  א יח,ד וילכוד דויד ממנו אלף רכב, ושבעת אלפים פרשים, ועשרים אלף, איש רגלי; ויעקר דויד את-כל-הרכב, ויותר ממנו מאה רכב.  א יח,ה ויבוא, ארם דרמשק, לעזור, להדדעזר מלך צובה; ויך דויד בארם, עשרים-ושניים אלף איש.  א יח,ו וישם דויד, בארם דרמשק, ויהי ארם לדויד, עבדים נושאי מנחה; ויושע יהוה לדויד, בכול אשר הלך.  א יח,ז וייקח דויד, את שלטי הזהב, אשר היו, על עבדי הדדעזר; ויביאם, ירושלים.  א יח,ח ומטבחת ומיכון ערי הדדעזר, לקח דויד נחושת רבה מאוד; בה עשה שלמה, את-ים הנחושת ואת-העמודים, ואת, כלי הנחושת.  

א יח,ט וישמע, תועו מלך חמת:  כי הכה דויד, את-כל-חיל הדדעזר מלך-צובה.  א יח,י וישלח את-הדורם-בנו אל-המלך-דויד לשאול-לו לשלום ולברכו, על אשר נלחם בהדדעזר ויכהו--כי-איש מלחמות תועו, היה הדדעזר; וכול, כלי זהב וכסף--ונחושת.  א יח,יא גם-אותם, הקדיש המלך דויד ליהוה, עם-הכסף והזהב, אשר נשא מכל-הגויים--מאדום וממואב ומבני עמון, ומפלשתים ומעמלק.  א יח,יב ואבשי בן-צרויה, הכה את-אדום בגיא המלח, שמונה עשר, אלף.  א יח,יג וישם באדום נציבים, ויהיו כל-אדום עבדים לדויד; ויושע יהוה את-דויד, בכול אשר הלך.  א יח,יד וימלוך דויד, על-כל-ישראל; ויהי, עושה משפט וצדקה--לכל-עמו.  א יח,טו ויואב בן-צרויה, על-הצבא; ויהושפט בן-אחילוד, מזכיר.  א יח,טז וצדוק בן-אחיטוב ואבימלך בן-אביתר, כוהנים; ושוושא, סופר.  א יח,יז ובניהו, בן-יהוידע, על-הכרתי, והפלתי; ובני-דויד הראשונים, ליד המלך.  

א יט,א ויהי, אחרי-כן, וימת, נחש מלך בני-עמון; וימלוך בנו, תחתיו.  א יט,ב ויאמר דויד אעשה-חסד עם-חנון בן-נחש, כי-עשה אביו עימי חסד, וישלח דויד מלאכים, לנחמו על-אביו; ויבואו עבדי דויד אל-ארץ בני-עמון, אל-חנון--לנחמו.  א יט,ג ויאמרו שרי בני-עמון לחנון, המכבד דויד את-אביך בעיניך, כי-שלח לך, מנחמים; הלוא בעבור לחקור ולהפוך ולרגל, הארץ, באו עבדיו, אליך.  א יט,ד וייקח חנון את-עבדי דויד, ויגלחם, ויכרות את-מדוויהם בחצי, עד-המפשעה; וישלחם.  א יט,ה וילכו ויגידו לדויד על-האנשים וישלח לקראתם, כי-היו האנשים נכלמים מאוד; ויאמר המלך שבו בירחו, עד אשר-יצמח זקנכם ושבתם.    א יט,ו ויראו בני עמון, כי התבאשו עם-דויד; וישלח חנון ובני עמון אלף כיכר-כסף, לשכור להם מן-ארם נהריים ומן-ארם מעכה ומצובה, רכב, ופרשים.  א יט,ז וישכרו להם שניים ושלושים אלף רכב, ואת-מלך מעכה ואת-עמו, ויבואו, ויחנו לפני מידבא;    ובני עמון, נאספו מעריהם, ויבואו, למלחמה.    א יט,ח וישמע, דויד; וישלח, את-יואב, ואת כל-צבא, הגיבורים.  א יט,ט וייצאו בני עמון, ויערכו מלחמה פתח העיר; והמלכים אשר-באו, לבדם בשדה.  א יט,י וירא יואב, כי-הייתה פני-המלחמה אליו--פנים ואחור; ויבחר, מכל-בחור בישראל, ויערוך, לקראת ארם.  א יט,יא ואת, יתר העם, נתן, ביד אבשי אחיו; ויערכו, לקראת בני עמון.  א יט,יב ויאמר, אם-תחזק ממני ארם--והיית לי, לתשועה;    ואם-בני עמון יחזקו ממך, והושעתיך.  א יט,יג חזק ונתחזקה בעד-עמנו, ובעד ערי אלוהינו; ויהוה, הטוב בעיניו יעשה.  א יט,יד וייגש יואב והעם אשר-עימו, לפני ארם--למלחמה; וינוסו, מפניו.  א יט,טו ובני עמון ראו, כי-נס ארם, וינוסו גם-הם מפני אבשי אחיו, ויבואו העירה; ויבוא יואב, ירושלים.    א יט,טז וירא ארם, כי ניגפו לפני ישראל, וישלחו מלאכים, ויוציאו את-ארם אשר מעבר הנהר; ושופך שר-צבא הדדעזר, לפניהם.  א יט,יז ויוגד לדויד, ויאסוף את-כל-ישראל ויעבור הירדן, ויבוא אליהם, ויערוך אליהם; ויערוך דויד לקראת ארם, מלחמה, ויילחמו, עימו.  א יט,יח וינס ארם, מלפני ישראל, ויהרוג דויד מארם שבעת אלפים רכב, וארבעים אלף איש רגלי; ואת שופך שר-הצבא, המית.  א יט,יט ויראו עבדי הדדעזר, כי ניגפו לפני ישראל, וישלימו עם-דויד, ויעבדוהו; ולא-אבה ארם, להושיע את-בני-עמון עוד.    א כ,א ויהי לעת תשובת השנה לעת צאת המלכים, וינהג יואב את-חיל הצבא וישחת את-ארץ בני-עמון ויבוא ויצר את-רבה, ודויד, יושב בירושלים; ויך יואב את-רבה, ויהרסהא.  א כ,ב וייקח דויד את-עטרת-מלכם מעל ראשו וימצאה משקל כיכר-זהב, ובה אבן יקרה, ותהי, על-ראש דויד; ושלל העיר הוציא, הרבה מאוד.  א כ,ג ואת-העם אשר-בה הוציא, וישר במגרה ובחריצי הברזל ובמגרות, וכן יעשה דויד, לכול ערי בני-עמון; וישב דויד וכל-העם, ירושלים.    א כ,ד ויהי, אחרי-כן, ותעמוד מלחמה בגזר, עם-פלשתים; אז הכה סיבכיי החושתי, את-סיפיי מילידי הרפאים--וייכנעו.  א כ,ה ותהי-עוד מלחמה, את-פלשתים; ויך אלחנן בן-יעיר, את-לחמי אחי גולית הגיתי--ועץ חניתו, כמנור אורגים.    א כ,ו ותהי-עוד מלחמה, בגת; ויהי איש מידה, ואצבעותיו שש-ושש עשרים וארבע, וגם-הוא, נולד להרפא.  א כ,ז ויחרף, את-ישראל; ויכהו, יהונתן, בן-שמעא, אחי דויד.  א כ,ח אל נולדו להרפא, בגת; וייפלו ביד-דויד, וביד-עבדיו.  

א כא,א ויעמוד שטן, על-ישראל; ויסת, את-דויד, למנות, את-ישראל.  א כא,ב ויאמר דויד אל-יואב, ואל-שרי העם, לכו ספרו את-ישראל, מבאר שבע ועד-דן; והביאו אליי, ואדעה את-מספרם.  א כא,ג ויאמר יואב, יוסף יהוה על-עמו כהם מאה פעמים--הלוא אדוני המלך, כולם לאדוני לעבדים; למה יבקש זאת אדוני, למה יהיה לאשמה לישראל.  א כא,ד ודבר-המלך, חזק על-יואב; וייצא יואב, ויתהלך בכל-ישראל, ויבוא, ירושלים.  א כא,ה וייתן יואב את-מספר מפקד-העם, אל-דויד; ויהי כל-ישראל אלף אלפים ומאה אלף איש, שולף חרב, ויהודה, ארבע מאות ושבעים אלף איש שולף חרב.  א כא,ו ולוי, ובנימין, לא פקד, בתוכם:  כי-נתעב דבר-המלך, את-יואב.  א כא,ז ויירע בעיני האלוהים, על-הדבר הזה; ויך, את-ישראל.    א כא,ח ויאמר דויד, אל-האלוהים, חטאתי מאוד, אשר עשיתי את-הדבר הזה; ועתה, העבר-נא את-עוון עבדך, כי נסכלתי, מאוד.  

א כא,ט וידבר יהוה אל-גד, חוזה דויד לאמור.  א כא,י לך ודיברת אל-דויד לאמור, כה אמר יהוה, שלוש, אני נוטה עליך:  בחר-לך אחת מהנה, ואעשה-לך.  א כא,יא ויבוא גד, אל-דויד; ויאמר לו כה-אמר יהוה, קבל-לך.  א כא,יב אם-שלוש שנים רעב, ואם-שלושה חודשים נספה מפני-צריך וחרב אויביך למשגת, ואם-שלושת ימים חרב יהוה ודבר בארץ, ומלאך יהוה משחית בכל-גבול ישראל:  ועתה ראה, מה-אשיב את-שולחי דבר.    א כא,יג ויאמר דויד אל-גד, צר-לי מאוד; אפלה-נא ביד-יהוה, כי-רבים רחמיו מאוד, וביד-אדם, אל-אפול.  א כא,יד וייתן יהוה דבר, בישראל; וייפול, מישראל, שבעים אלף, איש.  א כא,טו וישלח האלוהים מלאך לירושלים, להשחיתה, וכהשחית ראה יהוה ויינחם על-הרעה, ויאמר למלאך המשחית רב עתה הרף ידך; ומלאך יהוה עומד, עם-גורן אורנן היבוסי.    א כא,טז ויישא דויד את-עיניו, וירא את-מלאך יהוה עומד בין הארץ ובין השמיים, וחרבו שלופה בידו, נטויה על-ירושלים; וייפול דויד והזקנים מכוסים בשקים, על-פניהם.  א כא,יז ויאמר דויד אל-האלוהים הלוא אני אמרתי למנות בעם, ואני-הוא אשר-חטאתי והרע הרעותי, ואלה הצאן, מה עשו; יהוה אלוהיי, תהי נא ידך בי ובבית אבי, ובעמך, לא למגפה.    א כא,יח ומלאך יהוה אמר אל-גד, לאמור לדויד:  כי יעלה דויד, להקים מזבח ליהוה, בגורן, אורנן היבוסי.  א כא,יט ויעל דויד בדבר-גד, אשר דיבר בשם יהוה.  א כא,כ וישב אורנן, וירא את-המלאך, וארבעת בניו עימו, מתחבאים; ואורנן, דש חיטים.  א כא,כא ויבוא דויד, עד-אורנן; ויבט אורנן, וירא את-דויד, וייצא מן-הגורן, וישתחו לדויד אפיים ארצה.  א כא,כב ויאמר דויד אל-אורנן, תנה-לי מקום הגורן, ואבנה-בו מזבח, ליהוה; בכסף מלא תנהו לי, ותיעצר המגפה מעל העם.  א כא,כג ויאמר אורנן אל-דויד קח-לך, ויעש אדוני המלך הטוב בעיניו; ראה נתתי הבקר לעולות, והמוריגים לעצים והחיטים למנחה--הכול נתתי.  א כא,כד ויאמר המלך דויד, לאורנן, לא, כי-קנה אקנה בכסף מלא:  כי לא-אשא אשר-לך, ליהוה, והעלות עולה, חינם.  א כא,כה וייתן דויד לאורנן, במקום, שקלי זהב, משקל שש מאות.  א כא,כו וייבן שם דויד מזבח ליהוה, ויעל עולות ושלמים; ויקרא, אל-יהוה, ויענהו באש מן-השמיים, על מזבח העולה.    א כא,כז ויאמר יהוה למלאך, וישב חרבו אל-נדנה.  א כא,כח בעת ההיא--בראות דויד כי-ענהו יהוה, בגורן אורנן היבוסי; ויזבח, שם.  א כא,כט ומשכן יהוה אשר-עשה משה במדבר, ומזבח העולה--בעת ההיא:  בבמה, בגבעון.  א כא,ל ולא-יכול דויד ללכת לפניו, לדרוש אלוהים:  כי נבעת--מפני, חרב מלאך יהוה.    א כב,א ויאמר דויד--זה הוא, בית יהוה האלוהים; וזה-מזבח לעולה, לישראל.  

א כב,ב ויאמר דויד--לכנוס את-הגרים, אשר בארץ ישראל; ויעמד חוצבים, לחצוב אבני גזית, לבנות, בית האלוהים.  א כב,ג וברזל לרוב למסמרים לדלתות השערים, ולמחברות--הכין דויד; ונחושת לרוב, אין משקל.  א כב,ד ועצי ארזים, לאין מספר:  כי-הביאו הצידונים והצורים עצי ארזים, לרוב--לדויד.  

א כב,ה ויאמר דויד, שלמה בני נער ורך, והבית לבנות ליהוה להגדיל למעלה לשם ולתפארת לכל-הארצות, אכינה נא לו; ויכן דויד לרוב, לפני מותו.  א כב,ו ויקרא, לשלמה בנו; ויצווהו לבנות בית, ליהוה אלוהי ישראל.    א כב,ז ויאמר דויד, לשלמה:  בני--אני היה עם-לבבי, לבנות בית לשם יהוה אלוהיי.  א כב,ח ויהי עליי דבר-יהוה, לאמור, דם לרוב שפכת, ומלחמות גדולות עשית:  לא-תבנה בית, לשמי--כי דמים רבים, שפכת ארצה לפניי.  א כב,ט הנה-בן נולד לך, הוא יהיה איש מנוחה, והניחותי לו מכל-אויביו, מסביב:  כי שלמה יהיה שמו, ושלום ושקט אתן על-ישראל בימיו.  א כב,י הוא-יבנה בית, לשמי, והוא יהיה-לי לבן, ואני-לו לאב; והכינותי כיסא מלכותו, על-ישראל--עד-עולם.  א כב,יא עתה בני, יהי יהוה עימך; והצלחת, ובנית בית יהוה אלוהיך, כאשר, דיבר עליך.  א כב,יב אך ייתן-לך יהוה שכל ובינה, ויצווך על-ישראל, ולשמור, את-תורת יהוה אלוהיך.  א כב,יג אז תצליח--אם-תשמור לעשות את-החוקים ואת-המשפטים, אשר ציווה יהוה את-משה על-ישראל; חזק ואמץ, אל-תירא ואל-תיחת.  א כב,יד והנה בעוניי הכינותי לבית-יהוה, זהב כיכרים מאה-אלף וכסף אלף אלפים כיכרים, ולנחושת ולברזל אין משקל, כי לרוב היה; ועצים ואבנים הכינותי, ועליהם תוסיף.  א כב,טו ועימך לרוב, עושי מלאכה--חוצבים, וחרשי אבן ועץ; וכל-חכם, בכל-מלאכה.  א כב,טז לזהב לכסף ולנחושת ולברזל, אין מספר; קום ועשה, ויהי יהוה עימך.  א כב,יז ויצו דויד לכל-שרי ישראל, לעזור לשלמה בנו.    א כב,יח הלוא יהוה אלוהיכם עימכם, והניח לכם מסביב:  כי נתן בידי, את יושבי הארץ, ונכבשה הארץ לפני יהוה, ולפני עמו.  א כב,יט עתה, תנו לבבכם ונפשכם, לדרוש, ליהוה אלוהיכם; וקומו, ובנו את-מקדש יהוה האלוהים, להביא את-ארון ברית-יהוה וכלי קודש האלוהים, לבית הנבנה לשם-יהוה.  

א כג,א ודויד זקן, ושבע ימים; וימלך את-שלמה בנו, על-ישראל.  א כג,ב ויאסוף את-כל-שרי ישראל, והכוהנים והלויים.  א כג,ג וייספרו, הלויים, מבן שלושים שנה, ומעלה; ויהי מספרם לגולגלותם לגברים, שלושים ושמונה אלף.  א כג,ד מאלה, לנצח על-מלאכת בית-יהוה, עשרים וארבעה, אלף; ושוטרים ושופטים, ששת אלפים.  א כג,ה וארבעת אלפים, שוערים; וארבעת אלפים, מהללים ליהוה, בכלים, אשר עשיתי להלל.    א כג,ו ויחלקם דויד, מחלקות;    לבני לוי, לגרשון קהת ומררי.    א כג,ז לגרשוני, לעדן ושמעי.    א כג,ח בני לעדן, הראש יחיאל וזיתם ויואל--שלושה.    א כג,ט בני שמעי, שלומית וחזיאל והרן--שלושה; אלה ראשי האבות, ללעדן.    א כג,י ובני שמעי--יחת זינא, ויעוש ובריעה; אלה בני-שמעי, ארבעה.  א כג,יא ויהי-יחת הראש, וזיזה השני; ויעוש ובריעה, לא-הרבו בנים, ויהיו לבית אב, לפקודה אחת.    א כג,יב בני קהת, עמרם יצהר חברון ועוזיאל--ארבעה.    א כג,יג בני עמרם, אהרון ומשה; וייבדל אהרון להקדישו קודש קודשים הוא-ובניו, עד-עולם--להקטיר לפני יהוה לשרתו ולברך בשמו, עד-עולם.  א כג,יד ומשה, איש האלוהים--בניו, ייקראו על-שבט הלוי.    א כג,טו בני משה, גרשום ואליעזר.  א כג,טז בני גרשום, שבואל הראש.  א כג,יז ויהיו בני-אליעזר, רחביה הראש; ולא-היה לאליעזר בנים אחרים, ובני רחביה רבו למעלה.    א כג,יח בני יצהר, שלומית הראש.  א כג,יט בני, חברון--ירייהו הראש, אמריה השני, יחזיאל השלישי, ויקמעם הרביעי.  א כג,כ בני, עוזיאל--מיכה הראש, ויישייה השני.  א כג,כא בני מררי מחלי ומושי, בני מחלי אלעזר וקיש.  א כג,כב וימת, אלעזר, ולא-היו לו בנים, כי אם-בנות; ויישאום בני-קיש, אחיהם.  א כג,כג בני מושי, מחלי ועדר וירמות--שלושה.    א כג,כד אלה בני-לוי לבית אבותיהם ראשי האבות לפקודיהם, במספר שמות לגולגלותם, עושי המלאכה, לעבודת בית יהוה--מבן עשרים שנה, ומעלה.  א כג,כה כי אמר דויד, הניח יהוה אלוהי-ישראל לעמו; וישכון בירושלים, עד-לעולם.  א כג,כו וגם, ללויים--אין-לשאת את-המשכן ואת-כל-כליו, לעבודתו.  א כג,כז כי בדברי דויד האחרונים, המה מספר בני-לוי, מבן עשרים שנה, ולמעלה.  א כג,כח כי מעמדם ליד-בני אהרון, לעבודת בית יהוה, על-החצרות ועל-הלשכות, ועל-טוהרת לכל-קודש--ומעשה, עבודת בית האלוהים.  א כג,כט וללחם המערכת ולסולת למנחה, ולרקיקי המצות, ולמחבת, ולמורבכת; ולכל-משורה, ומידה.  א כג,ל ולעמוד בבוקר בבוקר, להודות ולהלל ליהוה; וכן, לערב.  א כג,לא ולכול העלות עולות, ליהוה, לשבתות, לחודשים ולמועדים--במספר כמשפט עליהם תמיד, לפני יהוה.  א כג,לב ושמרו את-משמרת אוהל-מועד, ואת משמרת הקודש, ומשמרת, בני אהרון אחיהם--לעבודת, בית יהוה.  

א כד,א ולבני אהרון, מחלקותם:  בני אהרון--נדב ואביהוא, אלעזר ואיתמר.  א כד,ב וימת נדב ואביהוא לפני אביהם, ובנים לא-היו להם; ויכהנו, אלעזר ואיתמר.  א כד,ג ויחלקם דויד--וצדוק מן-בני אלעזר, ואחימלך מן-בני איתמר:  לפקודתם, בעבודתם.  א כד,ד ויימצאו בני-אלעזר רבים לראשי הגברים, מן-בני איתמר--ויחלקום:  לבני אלעזר ראשים לבית-אבות, שישה עשר, ולבני איתמר לבית אבותם, שמונה.  א כד,ה ויחלקום בגורלות, אלה עם-אלה:  כי-היו שרי-קודש ושרי האלוהים, מבני אלעזר ובבני איתמר.    א כד,ו ויכתבם שמעיה בן-נתנאל הסופר מן-הלוי, לפני המלך והשרים וצדוק הכוהן ואחימלך בן-אביתר, וראשי האבות, לכוהנים וללויים--בית-אב אחד, אחוז לאלעזר, ואחוז אחוז, לאיתמר.  

א כד,ז וייצא הגורל הראשון, ליהויריב,    לידעיה, השני.    א כד,ח לחרים,  
השלישי,    לשעורים, הרביעי.    א כד,ט למלכייה,  
החמישי,    למיימין, השישי.    א כד,י להקוץ,  
השביעי,    לאבייה, השמיני.    א כד,יא לישוע,  
התשיעי,    לשכניהו, העשירי.    א כד,יב לאלישיב,  
עשתי עשר,    ליקים, שנים עשר.    א כד,יג לחופה,  
שלושה עשר,    לישבאב, ארבעה עשר.    א כד,יד לבלגה,  
חמישה עשר,    לאימר, שישה עשר.    א כד,טו לחזיר, שבעה  
עשר,    להפיצץ, שמונה עשר.    א כד,טז לפתחיה, תשעה  
עשר,    ליחזקאל, העשרים.    א כד,יז ליכין, אחד  
ועשרים,    לגמול, שניים ועשרים.    א כד,יח לדליהו, שלושה  
ועשרים,    למעזיהו, ארבעה ועשרים.  

א כד,יט אלה פקודתם לעבודתם, לבוא לבית-יהוה כמשפטם, ביד, אהרון אביהם:  כאשר ציווהו, יהוה אלוהי ישראל.  

א כד,כ ולבני לוי, הנותרים:  לבני עמרם שובאל, לבני שובאל יחדיהו.    א כד,כא לרחביהו--לבני רחביהו, הראש יישייה.    א כד,כב ליצהרי שלומות, לבני שלומות יחת.    א כד,כג ובניי, ירייהו; אמריהו, השני, יחזיאל השלישי, יקמעם הרביעי.    א כד,כד בני עוזיאל מיכה, לבני מיכה שמיר.  א כד,כה אחי מיכה יישייה,    לבני יישייה זכריהו.    א כד,כו בני מררי מחלי ומושי,    בני יעזייהו בנו.    א כד,כז בני, מררי--ליעזייהו בנו, ושוהם וזכור ועברי.    א כד,כח למחלי, אלעזר, ולא-היה לו, בנים.    א כד,כט לקיש, בני-קיש ירחמאל.    א כד,ל ובני מושי, מחלי ועדר וירימות; אלה בני הלויים, לבית אבותיהם.  א כד,לא ויפילו גם-הם גורלות לעומת אחיהם בני-אהרון, לפני דויד המלך וצדוק ואחימלך, וראשי האבות, לכוהנים וללויים--אבות הראש, לעומת אחיו הקטן.    א כה,א ויבדל דויד ושרי הצבא לעבודה, לבני אסף והימן וידותון, הניבאים בכינורות בנבלים, ובמצלתיים; ויהי, מספרם, אנשי מלאכה, לעבודתם.  א כה,ב לבני אסף, זכור ויוסף ונתניה ואשראלה--בני אסף:  על, יד-אסף, הניבא, על-ידי המלך.  א כה,ג לידותון--בני ידותון גדליהו וצרי וישעיהו חשביהו ומתיתיהו שישה, על ידי אביהם ידותון בכינור, הניבא, על-הודות והלל ליהוה.    א כה,ד להימן--בני הימן בוקייהו מתניהו עוזיאל שבואל וירימות חנניה חנני, אליאתה גידלתי ורוממתי עזר, יושבקשה מלותי, הותיר מחזיאות.  א כה,ה כל-אלה בנים להימן, חוזה המלך בדברי האלוהים--להרים קרן; וייתן האלוהים להימן, בנים ארבעה עשר--ובנות שלוש.  א כה,ו כל-אלה על-ידי אביהם בשיר בית יהוה, במצלתיים נבלים וכינורות, לעבודת, בית האלוהים--על ידי המלך, אסף וידותון והימן.  א כה,ז ויהי מספרם עם-אחיהם, מלומדי-שיר ליהוה:  כל-המבין--מאתיים, שמונים ושמונה.  א כה,ח ויפילו גורלות משמרת, לעומת כקטון כגדול--מבין, עם-תלמיד.  

א כה,ט וייצא הגורל הראשון, לאסף--ליוסף;    גדליהו, השני--הוא-ואחיו  
ובניו, שנים עשר.    א כה,י השלישי זכור, בניו ואחיו שנים  
עשר.    א כה,יא הרביעי, ליצרי--בניו ואחיו, שנים עשר.    א כה,יב החמישי  
נתניהו, בניו ואחיו שנים עשר.    א כה,יג השישי בוקייהו, בניו ואחיו שנים  
עשר.    א כה,יד השביעי ישראלה, בניו ואחיו שנים עשר.    א כה,טו השמיני  
ישעיהו, בניו ואחיו שנים עשר.    א כה,טז התשיעי מתניהו, בניו ואחיו  
שנים עשר.    א כה,יז העשירי שמעי, בניו ואחיו שנים עשר.    א כה,יח עשתי-  
עשר עזראל, בניו ואחיו שנים עשר.    א כה,יט השנים עשר לחשביה,  
בניו ואחיו שנים עשר.    א כה,כ לשלושה עשר שובאל, בניו ואחיו שנים  
עשר.    א כה,כא לארבעה עשר מתיתיהו, בניו ואחיו שנים עשר.    א כה,כב לחמישה  
עשר לירמות, בניו ואחיו שנים עשר.    א כה,כג לשישה עשר לחנניהו, בניו  
ואחיו שנים עשר.    א כה,כד לשבעה עשר ליושבקשה, בניו ואחיו שנים  
עשר.    א כה,כה לשמונה עשר לחנני, בניו ואחיו שנים עשר.    א כה,כו לתשעה  
עשר למלותי, בניו ואחיו שנים עשר.    א כה,כז לעשרים, לאלייתה--בניו  
ואחיו, שנים עשר.    א כה,כח לאחד ועשרים להותיר, בניו ואחיו שנים  
עשר.    א כה,כט לשניים ועשרים לגידלתי, בניו ואחיו שנים עשר.    א כה,ל לשלושה  
ועשרים למחזיאות, בניו ואחיו שנים עשר.    א כה,לא לארבעה ועשרים  
לרוממתי עזר, בניו ואחיו שנים עשר.  

א כו,א למחלקות, לשוערים--לקורחים, משלמיהו בן-קורא מן-בני אסף.  א כו,ב ולמשלמיהו, בנים--זכריהו הבכור, ידיעאל השני, זבדיהו השלישי, יתניאל הרביעי.  א כו,ג עילם החמישי יהוחנן השישי, אליהועיניי השביעי.  א כו,ד ולעובד אדום, בנים--שמעיה הבכור, יהוזבד השני, יואח השלישי ושכר הרביעי, ונתנאל החמישי.  א כו,ה עמיאל השישי יששכר השביעי, פעולתיי השמיני:  כי בירכו, אלוהים.    א כו,ו ולשמעיה בנו נולד בנים, הממשלים לבית אביהם:  כי-גיבורי חיל, המה.  א כו,ז בני שמעיה, עותני ורפאל ועובד אלזבד אחיו--בני-חיל; אליהו, וסמכיהו.  א כו,ח כל-אלה מבני עובד אדום, המה ובניהם ואחיהם, איש-חיל בכוח, לעבודה--שישים ושניים, לעובד אדום.  א כו,ט ולמשלמיהו, בנים ואחים בני-חיל--שמונה עשר.    א כו,י ולחוסה מן-בני-מררי, בנים--שמרי הראש כי לא-היה בכור, וישימהו אביהו לראש.  א כו,יא חלקייהו השני טבליהו השלישי, זכריהו הרביעי; כל-בנים ואחים לחוסה, שלושה עשר.  א כו,יב לאלה מחלקות השוערים לראשי הגברים, משמרות--לעומת אחיהם:  לשרת, בבית יהוה.  א כו,יג ויפילו גורלות כקטון כגדול, לבית אבותם--לשער ושער.  

א כו,יד וייפול הגורל מזרחה, לשלמיהו; וזכריהו בנו יועץ בשכל, הפילו גורלות, וייצא גורלו, צפונה.  א כו,טו לעובד אדום, נגבה; ולבניו, בית האסופים.  א כו,טז לשופים ולחוסה, למערב, עם שער שלכת, במסילה העולה; משמר, לעומת משמר.    א כו,יז למזרח, הלויים שישה, לצפונה ליום ארבעה, לנגבה ליום ארבעה;    ולאסופים, שניים שניים.  א כו,יח לפרבר, למערב--ארבעה, למסילה, שניים, לפרבר.  א כו,יט אלה, מחלקות השוערים, לבני הקורחי, ולבני מררי.  א כו,כ והלויים--אחייה, על-אוצרות בית האלוהים, ולאוצרות, הקודשים.    א כו,כא בני לעדן בני הגרשוני ללעדן, ראשי האבות ללעדן הגרשוני--יחיאלי.    א כו,כב בני, יחיאלי--זיתם ויואל אחיו, על-אוצרות בית יהוה.    א כו,כג לעמרמי, ליצהרי, לחברוני, לעוזיאלי.  א כו,כד ושבואל בן-גרשום בן-משה, נגיד על-האוצרות.    א כו,כה ואחיו, לאליעזר--רחביהו בנו וישעיהו בנו, ויורם בנו, וזכרי בנו, ושלומית בנו.  א כו,כו הוא שלומות ואחיו, על כל-אוצרות הקודשים אשר הקדיש דויד המלך וראשי האבות לשרי-האלפים והמאות--ושרי הצבא.  א כו,כז מן-המלחמות ומן-השלל, הקדישו--לחזק, לבית יהוה.  א כו,כח וכול ההקדיש שמואל הרואה, ושאול בן-קיש, ואבנר בן-נר, ויואב בן-צרויה--כול, המקדיש, על יד-שלומית, ואחיו.  

א כו,כט ליצהרי כנניהו ובניו, למלאכה החיצונה על-ישראל--לשוטרים, ולשופטים.  א כו,ל לחברוני חשביהו ואחיו בני-חיל אלף ושבע-מאות, על פקודת ישראל, מעבר לירדן, מערבה--לכול מלאכת יהוה, ולעבודת המלך.  א כו,לא לחברוני ירייה הראש, לחברוני לתולדותיו לאבות--בשנת הארבעים למלכות דויד, נדרשו, ויימצא בהם גיבורי חיל, ביעזר גלעד.  א כו,לב ואחיו בני-חיל, אלפיים ושבע מאות--ראשי האבות; ויפקידם דויד המלך, על-הראובני והגדי וחצי שבט המנשי, לכל-דבר האלוהים, ודבר המלך.  

א כז,א ובני ישראל למספרם ראשי האבות ושרי האלפים והמאות ושוטריהם המשרתים את-המלך לכול דבר המחלקות, הבאה והיוצאת חודש בחודש, לכול, חודשי השנה:  המחלוקת, האחת--עשרים וארבעה, אלף.  

א כז,ב על המחלוקת הראשונה, לחודש הראשון--ישובעם, בן-זבדיאל; ועל, מחלוקתו, עשרים וארבעה, אלף.    א כז,ג מן-בני-פרץ, הראש לכל-שרי הצבאות--לחודש הראשון.    א כז,ד ועל מחלוקת החודש השני, דודיי האחוחי ומחלוקתו, ומקלות, הנגיד; ועל, מחלוקתו, עשרים וארבעה, אלף.    א כז,ה שר הצבא השלישי לחודש השלישי, בניהו בן-יהוידע הכוהן ראש; ועל, מחלוקתו, עשרים וארבעה, אלף.  א כז,ו הוא בניהו גיבור השלושים, ועל-השלושים; ומחלוקתו, עמיזבד בנו.    א כז,ז הרביעי לחודש הרביעי, עשהאל אחי יואב, וזבדיה בנו, אחריו; ועל, מחלוקתו, עשרים וארבעה, אלף.    א כז,ח החמישי לחודש החמישי, השר שמהות היזרח; ועל, מחלוקתו, עשרים וארבעה, אלף.    א כז,ט השישי לחודש השישי, עירא בן-עיקש התקועי; ועל, מחלוקתו, עשרים וארבעה, אלף.    א כז,י השביעי לחודש השביעי, חלץ הפלוני מן-בני אפריים; ועל, מחלוקתו, עשרים וארבעה, אלף.    א כז,יא השמיני לחודש השמיני, סיבכיי החושתי לזרחי; ועל, מחלוקתו, עשרים וארבעה, אלף.    א כז,יב התשיעי לחודש התשיעי, אביעזר הענותותי לבן ימיני; ועל, מחלוקתו, עשרים וארבעה, אלף.    א כז,יג העשירי לחודש העשירי, מהריי הנטופתי לזרחי; ועל, מחלוקתו, עשרים וארבעה, אלף.    א כז,יד עשתי-עשר לעשתי עשר החודש, בניה הפרעתוני מן-בני אפריים; ועל, מחלוקתו, עשרים וארבעה, אלף.    א כז,טו השנים עשר לשנים עשר החודש, חלדיי הנטופתי לעותניאל; ועל, מחלוקתו, עשרים וארבעה, אלף.  

א כז,טז ועל, שבטי ישראל--לראובני נגיד, אליעזר בן-זכרי;    לשמעוני--שפטיהו, בן-מעכה.    א כז,יז ללוי חשביה בן-קמואל, לאהרון צדוק.    א כז,יח ליהודה, אליהו מאחי דויד;    ליששכר--עומרי, בן-מיכאל.    א כז,יט לזבולון, ישמעיהו בן-עובדיהו;    לנפתלי--ירימות, בן-עזריאל.    א כז,כ לבני אפריים, הושע בן-עזזיהו; לחצי שבט מנשה, יואל בן-פדיהו.    א כז,כא לחצי המנשה גלעדה, יידו בן-זכריהו;    לבנימין--יעשיאל, בן-אבנר.    א כז,כב לדן, עזראל בן-ירוחם; אלה, שרי שבטי ישראל.  א כז,כג ולא-נשא דויד מספרם, למבן עשרים שנה ולמטה:  כי אמר יהוה, להרבות את-ישראל ככוכבי השמיים.  א כז,כד יואב בן-צרויה החל למנות, ולא כילה, ויהי בזאת קצף, על-ישראל; ולא עלה המספר, במספר דברי-הימים למלך דויד.    א כז,כה ועל אוצרות המלך, עזמוות בן-עדיאל;    ועל האוצרות בשדה בערים ובכפרים, ובמגדלות, יהונתן, בן-עוזייהו.    א כז,כו ועל, עושי מלאכת השדה, לעבודת, האדמה--עזרי, בן-כלוב.    א כז,כז ועל-הכרמים--שמעי, הרמתי;    ועל שבכרמים לאוצרות היין, זבדי השפמי.    א כז,כח ועל-הזיתים והשקמים אשר בשפילה, בעל חנן הגדרי;    ועל-אוצרות השמן, יועש.    א כז,כט ועל-הבקר הרועים בשרון, שרטיי השרוני;    ועל-הבקר, בעמקים, שפט, בן-עדליי.    א כז,ל ועל-הגמלים--אוביל, הישמעאלי;    ועל-האתונות, יחדיהו המרונותי.    א כז,לא ועל-הצאן, יזיז ההגרי; כל-אלה שרי הרכוש, אשר למלך דויד.    א כז,לב ויהונתן דוד-דויד יועץ, איש-מבין וסופר הוא; ויחיאל בן-חכמוני, עם-בני המלך.    א כז,לג ואחיתופל, יועץ למלך; וחושיי הארכי, ריע המלך.    א כז,לד ואחרי אחיתופל, יהוידע בן-בניהו ואביתר, ושר-צבא למלך, יואב.  

א כח,א ויקהל דויד את-כל-שרי ישראל שרי השבטים ושרי המחלקות המשרתים את-המלך ושרי האלפים ושרי המאות ושרי כל-רכוש-ומקנה למלך ולבניו עם-הסריסים והגיבורים, ולכל-גיבור חיל--אל-ירושלים.  א כח,ב ויקם דויד המלך, על-רגליו, ויאמר, שמעוני אחיי ועמי:  אני עם-לבבי לבנות בית מנוחה לארון ברית-יהוה, ולהדום רגלי אלוהינו, והכינותי, לבנות.  א כח,ג והאלוהים אמר לי, לא-תבנה בית לשמי:  כי איש מלחמות אתה, ודמים שפכת.  א כח,ד ויבחר יהוה אלוהי ישראל בי מכול בית-אבי, להיות למלך על-ישראל לעולם--כי ביהודה בחר לנגיד, ובבית יהודה בית אבי; ובבני אבי--בי רצה, להמליך על-כל-ישראל.  א כח,ה ומכל-בניי--כי רבים בנים, נתן לי יהוה; ויבחר בשלמה בני--לשבת על-כיסא מלכות יהוה, על-ישראל.  א כח,ו ויאמר לי--שלמה בנך, הוא-יבנה ביתי וחצרותיי:  כי-בחרתי בו לי לבן, ואני אהיה-לו לאב.  א כח,ז והכינותי את-מלכותו, עד-לעולם:  אם-יחזק, לעשות מצוותיי ומשפטיי--כיום הזה.  א כח,ח ועתה לעיני כל-ישראל קהל-יהוה, ובאוזני אלוהינו, שמרו ודרשו, כל-מצוות יהוה אלוהיכם--למען תירשו את-הארץ הטובה, והנחלתם לבניכם אחריכם עד-עולם.  א כח,ט ואתה שלמה-בני דע את-אלוהי אביך ועובדהו, בלב שלם ובנפש חפצה--כי כל-לבבות דורש יהוה, וכל-יצר מחשבות מבין:  אם-תדרשנו יימצא לך, ואם-תעזבנו יזניחך לעד.  א כח,י ראה עתה, כי-יהוה בחר בך לבנות-בית למקדש--חזק ועשה.  

א כח,יא וייתן דויד לשלמה בנו את-תבנית האולם ואת-בתיו וגנזכיו ועלייותיו, וחדריו הפנימים--ובית הכפורת.  א כח,יב ותבנית, כול אשר היה ברוח עימו, לחצרות בית-יהוה ולכל-הלשכות, סביב--לאוצרות בית האלוהים, ולאוצרות הקודשים.  א כח,יג ולמחלקות הכוהנים והלויים, ולכל-מלאכת עבודת בית-יהוה; ולכל-כלי, עבודת בית-יהוה.  א כח,יד לזהב במשקל לזהב, לכל-כלי עבודה ועבודה; לכול כלי הכסף במשקל, לכל-כלי עבודה ועבודה.  א כח,טו ומשקל למנורות הזהב, ונרותיהם זהב, במשקל-מנורה ומנורה, ונרותיה; ולמנורות הכסף במשקל למנורה ונרותיה, כעבודת מנורה ומנורה.  א כח,טז ואת-הזהב משקל לשולחנות המערכת, לשולחן ושולחן; וכסף, לשולחנות הכסף.  א כח,יז והמזלגות והמזרקות והקשוות, זהב טהור; ולכפורי הזהב במשקל לכפור וכפור, ולכפורי הכסף במשקל לכפור וכפור.  א כח,יח ולמזבח הקטורת זהב מזוקק, במשקל; ולתבנית המרכבה, הכרובים זהב לפורשים, וסוככים, על-ארון ברית-יהוה.  א כח,יט הכול בכתב מיד יהוה, עליי השכיל--כול, מלאכות התבנית.  

א כח,כ ויאמר דויד לשלמה בנו, חזק ואמץ ועשה--אל-תירא, ואל-תיחת:  כי יהוה אלוהים אלוהיי, עימך--לא ירפך ולא יעזבך, עד-לכלות כל-מלאכת עבודת בית-יהוה.  א כח,כא והנה, מחלקות הכוהנים והלויים, לכל-עבודת, בית האלוהים; ועימך בכל-מלאכה לכל-נדיב בחכמה, לכל-עבודה, והשרים וכל-העם, לכל-דבריך.    א כט,א ויאמר דויד המלך לכל-הקהל, שלמה בני אחד בחר-בו אלוהים נער ורך; והמלאכה גדולה--כי לא לאדם הבירה, כי ליהוה אלוהים.  א כט,ב וככל-כוחי הכינותי לבית-אלוהיי, הזהב לזהב והכסף לכסף והנחושת לנחושת הברזל לברזל, והעצים, לעצים; אבני-שוהם ומילואים אבני-פוך ורקמה, וכול אבן יקרה ואבני-שיש--לרוב.  א כט,ג ועוד, ברצותי בבית אלוהיי, יש-לי סגולה, זהב וכסף:  נתתי לבית-אלוהיי למעלה, מכל-הכינותי לבית הקודש.  א כט,ד שלושת אלפים כיכרי זהב, מזהב אופיר; ושבעת אלפים כיכר-כסף מזוקק, לטוח קירות הבתים.  א כט,ה לזהב לזהב ולכסף לכסף, ולכל-מלאכה ביד חרשים; ומי מתנדב, למלאות ידו היום ליהוה.  א כט,ו ויתנדבו שרי האבות ושרי שבטי ישראל, ושרי האלפים והמאות, ולשרי, מלאכת המלך.  א כט,ז וייתנו לעבודת בית-האלוהים, זהב כיכרים חמשת-אלפים ואדרכונים ריבוא, וכסף כיכרים עשרת אלפים, ונחושת ריבוא ושמונת אלפים כיכרים; וברזל, מאה-אלף כיכרים.  א כט,ח והנמצא איתו אבנים, נתנו לאוצר בית-יהוה--על יד-יחיאל, הגרשוני.  א כט,ט וישמחו העם, על-התנדבם, כי בלב שלם, התנדבו ליהוה; וגם דויד המלך, שמח שמחה גדולה.  

א כט,י ויברך דויד את-יהוה, לעיני כל-הקהל; ויאמר דויד, ברוך אתה יהוה אלוהי ישראל אבינו, מעולם, ועד-עולם.  א כט,יא לך יהוה הגדולה והגבורה והתפארת, והנצח וההוד, כי-כול, בשמיים ובארץ:  לך יהוה הממלכה, והמתנשא לכול לראש.  א כט,יב והעושר והכבוד, מלפניך, ואתה מושל בכול, ובידך כוח וגבורה; ובידך, לגדל ולחזק לכול.  א כט,יג ועתה אלוהינו, מודים אנחנו לך; ומהללים, לשם תפארתך.  א כט,יד וכי מי אני, ומי עמי, כי-נעצור כוח, להתנדב כזאת:  כי-ממך הכול, ומידך נתנו לך.  א כט,טו כי-גרים אנחנו לפניך ותושבים, ככל-אבותינו:  כצל ימינו על-הארץ, ואין מקוה.  א כט,טז יהוה אלוהינו--כול ההמון הזה אשר הכינונו, לבנות-לך בית לשם קודשך:  מידך הוא, ולך הכול.  א כט,יז וידעתי אלוהיי--כי אתה בוחן לבב, ומישרים תרצה; אני, ביושר לבבי התנדבתי כל-אלה, ועתה עמך הנמצאו-פה, ראיתי בשמחה להתנדב-לך.  א כט,יח יהוה, אלוהי אברהם יצחק וישראל אבותינו, שומרה-זאת לעולם, ליצר מחשבות לבב עמך; והכן לבבם, אליך.  א כט,יט ולשלמה בני, תן לבב שלם, לשמור מצוותיך, עדוותיך וחוקיך; ולעשות הכול, ולבנות הבירה אשר-הכינותי.  

א כט,כ ויאמר דויד לכל-הקהל, ברכו-נא את-יהוה אלוהיכם; ויברכו כל-הקהל, ליהוה אלוהי אבותיהם, וייקדו וישתחוו ליהוה, ולמלך.  א כט,כא ויזבחו ליהוה זבחים ויעלו עולות ליהוה, למוחרת היום ההוא--פרים אלף אילים אלף כבשים אלף, ונסכיהם; וזבחים לרוב, לכל-ישראל.  א כט,כב ויאכלו וישתו לפני יהוה, ביום ההוא--בשמחה גדולה; וימליכו שנית לשלמה בן-דויד, וימשחו ליהוה לנגיד ולצדוק לכוהן.  א כט,כג ויישב שלמה על-כיסא יהוה למלך, תחת-דויד אביו--ויצלח; וישמעו אליו, כל-ישראל.  א כט,כד וכל-השרים, והגיבורים, וגם, כל-בני המלך דויד--נתנו יד, תחת שלמה המלך.  א כט,כה ויגדל יהוה את-שלמה למעלה, לעיני כל-ישראל; וייתן עליו, הוד מלכות, אשר לא-היה על-כל-מלך לפניו, על-ישראל.  

א כט,כו ודויד, בן-ישי, מלך, על-כל-ישראל.  א כט,כז והימים, אשר מלך על-ישראל--ארבעים, שנה:  בחברון מלך שבע שנים, ובירושלים מלך שלושים ושלוש.  א כט,כח וימת בשיבה טובה, שבע ימים עושר וכבוד; וימלוך שלמה בנו, תחתיו.  א כט,כט ודברי דויד המלך, הראשונים והאחרונים--הנם כתובים, על-דברי שמואל הרואה, ועל-דברי נתן הנביא, ועל-דברי גד החוזה.  א כט,ל עם כל-מלכותו, וגבורתו; והעיתים, אשר עברו עליו ועל-ישראל, ועל, כל-ממלכות הארצות.  

ב א,א ויתחזק שלמה בן-דויד, על-מלכותו; ויהוה אלוהיו עימו, ויגדלהו למעלה.  ב א,ב ויאמר שלמה לכל-ישראל לשרי האלפים והמאות ולשופטים, ולכול נשיא לכל-ישראל--ראשי האבות.  ב א,ג וילכו, שלמה וכל-הקהל עימו, לבמה, אשר בגבעון:  כי-שם היה, אוהל מועד האלוהים, אשר עשה משה עבד-יהוה, במדבר.  ב א,ד אבל, ארון האלוהים העלה דויד מקרית יערים, בהכין לו, דויד:  כי נטה-לו אוהל, בירושלים.  ב א,ה ומזבח הנחושת, אשר עשה בצלאל בן-אורי בן-חור--שם, לפני משכן יהוה; וידרשהו שלמה, והקהל.  ב א,ו ויעל שלמה שם על-מזבח הנחושת, לפני יהוה, אשר, לאוהל מועד; ויעל עליו עולות, אלף.  ב א,ז בלילה ההוא, נראה אלוהים לשלמה; ויאמר לו, שאל מה אתן-לך.  ב א,ח ויאמר שלמה, לאלוהים, אתה עשית עם-דויד אבי, חסד גדול; והמלכתני, תחתיו.  ב א,ט עתה, יהוה אלוהים--ייאמן דברך, עם דויד אבי:  כי אתה, המלכתני, על-עם, רב כעפר הארץ.  ב א,י עתה, חכמה ומדע תן-לי, ואצאה לפני העם-הזה, ואבואה:  כי-מי ישפוט, את-עמך הזה הגדול.    ב א,יא ויאמר אלוהים לשלמה יען אשר הייתה זאת עם-לבבך, ולא-שאלת עושר נכסים וכבוד ואת נפש שונאיך, וגם-ימים רבים, לא שאלת; ותשאל-לך, חכמה ומדע, אשר תשפוט את-עמי, אשר המלכתיך עליו.  ב א,יב החכמה והמדע, נתון לך; ועושר ונכסים וכבוד, אתן-לך--אשר לא-היה כן למלכים אשר לפניך, ואחריך לא יהיה-כן.  ב א,יג ויבוא שלמה לבמה אשר-בגבעון, ירושלים, מלפני, אוהל מועד; וימלוך, על-ישראל.  

ב א,יד ויאסוף שלמה, רכב ופרשים, ויהי-לו אלף וארבע-מאות רכב, ושנים-עשר אלף פרשים; ויניחם בערי הרכב, ועם-המלך בירושלים.  ב א,טו וייתן המלך את-הכסף ואת-הזהב, בירושלים--כאבנים; ואת הארזים, נתן כשקמים אשר-בשפילה--לרוב.  ב א,טז ומוצא הסוסים אשר לשלמה, ממצריים; ומקווא--סוחרי המלך, מקווא יקחו במחיר.  ב א,יז ויעלו ויוציאו ממצריים מרכבה, בשש מאות כסף, וסוס, בחמישים ומאה; וכן לכל-מלכי החיתים, ומלכי ארם--בידם יוציאו.  ב א,יח ויאמר שלמה, לבנות בית לשם יהוה, ובית, למלכותו.  ב ב,א ויספור שלמה שבעים אלף, איש סבל, ושמונים אלף איש, חוצב בהר; ומנצחים עליהם, שלושת אלפים ושש מאות.  

ב ב,ב וישלח שלמה, אל-חורם מלך-צור לאמור:  כאשר עשית, עם-דויד אבי, ותשלח-לו ארזים, לבנות-לו בית לשבת בו.  ב ב,ג הנה אני בונה-בית לשם יהוה אלוהיי, להקדיש לו להקטיר לפניו קטורת-סמים ומערכת תמיד ועולות לבוקר ולערב, לשבתות ולחודשים, ולמועדי יהוה אלוהינו:  לעולם, זאת על-ישראל.  ב ב,ד והבית אשר-אני בונה, גדול:  כי-גדול אלוהינו, מכל-האלוהים.  ב ב,ה ומי יעצור-כוח לבנות-לו בית, כי השמיים ושמי השמיים לא יכלכלוהו; ומי אני אשר אבנה-לו בית, כי אם-להקטיר לפניו.  ב ב,ו ועתה שלח-לי איש-חכם לעשות בזהב ובכסף ובנחושת ובברזל, ובארגוון וכרמיל ותכלת, ויודע, לפתח פיתוחים:  עם-החכמים, אשר עימי ביהודה ובירושלים, אשר הכין, דויד אבי.  ב ב,ז ושלח-לי עצי ארזים ברושים ואלגומים, מהלבנון--כי אני ידעתי, אשר עבדיך יודעים לכרות עצי לבנון; והנה עבדיי, עם-עבדיך.  ב ב,ח ולהכין לי עצים, לרוב:  כי הבית אשר-אני בונה, גדול והפלא.  ב ב,ט והנה לחוטבים לכורתי העצים נתתי חיטים מכות לעבדיך, כורים עשרים אלף, ושעורים, כורים עשרים אלף; ויין, בתים עשרים אלף, ושמן, בתים עשרים אלף.    ב ב,י ויאמר חורם מלך-צור בכתב, וישלח אל-שלמה:  באהבת יהוה את-עמו, נתנך עליהם מלך.  ב ב,יא ויאמר, חורם--ברוך יהוה אלוהי ישראל, אשר עשה את-השמיים ואת-הארץ:  אשר נתן לדויד המלך בן חכם, יודע שכל ובינה, אשר יבנה-בית ליהוה, ובית למלכותו.  ב ב,יב ועתה, שלחתי איש-חכם יודע בינה--לחורם אבי.  ב ב,יג בן-אישה מן-בנות דן, ואביו איש-צורי יודע לעשות בזהב-ובכסף בנחושת בברזל באבנים ובעצים בארגמן בתכלת ובבוץ ובכרמיל, ולפתח כל-פיתוח, ולחשוב כל-מחשבת--אשר יינתן-לו, עם-חכמיך, וחכמי, אדוני דויד אביך.  ב ב,יד ועתה החיטים והשעורים השמן והיין, אשר אמר אדוני--ישלח, לעבדיו.  ב ב,טו ואנחנו נכרות עצים מן-הלבנון, ככל-צורכך, ונביאם לך רפסודות, על-ים יפו; ואתה תעלה אותם, ירושלים.  

ב ב,טז ויספור שלמה, כל-האנשים הגרים אשר בארץ ישראל, אחרי הספר, אשר ספרם דויד אביו; ויימצאו, מאה וחמישים אלף, ושלושת אלפים, ושש מאות.  ב ב,יז ויעש מהם שבעים אלף, סבל, ושמונים אלף, חוצב בהר; ושלושת אלפים ושש מאות, מנצחים להעביד את-העם.  ב ג,א ויחל שלמה, לבנות את-בית-יהוה בירושלים, בהר המורייה, אשר נראה לדויד אביהו--אשר הכין במקום דויד, בגורן אורנן היבוסי.  ב ג,ב ויחל לבנות בחודש השני, בשני, בשנת ארבע, למלכותו.  ב ג,ג ואלה הוסד שלמה, לבנות את-בית האלוהים:  האורך אמות במידה הראשונה, אמות שישים, ורוחב, אמות עשרים.  ב ג,ד והאולם אשר על-פני האורך על-פני רוחב-הבית, אמות עשרים, והגובה, מאה ועשרים; ויצפהו מפנימה, זהב טהור.  ב ג,ה ואת הבית הגדול, חיפה עץ ברושים, ויחפהו, זהב טוב; ויעל עליו תימורים, ושרשרות.  ב ג,ו ויצף את-הבית אבן יקרה, לתפארת; והזהב, זהב פרוויים.  ב ג,ז ויחף את-הבית הקורות הסיפים, וקירותיו ודלתותיו--זהב; ופיתח כרובים, על-הקירות.    ב ג,ח ויעש, את-בית-קודש הקודשים--אורכו על-פני רוחב-הבית אמות עשרים, ורוחבו אמות עשרים; ויחפהו זהב טוב, לכיכרים שש מאות.  ב ג,ט ומשקל למסמרות לשקלים, חמישים זהב; והעלייות, חיפה זהב.  ב ג,י ויעש בבית-קודש הקודשים, כרובים שניים--מעשה, צעצועים; ויצפו אותם, זהב.  ב ג,יא וכנפי, הכרובים--אורכם, אמות עשרים; כנף האחד לאמות חמש, מגעת לקיר הבית, והכנף האחרת אמות חמש, מגיע לכנף הכרוב האחר.  ב ג,יב וכנף הכרוב האחד אמות חמש, מגיע לקיר הבית; והכנף האחרת, אמות חמש--דבקה, לכנף הכרוב האחר.  ב ג,יג כנפי הכרובים האלה, פורשים אמות עשרים; והם עומדים על-רגליהם, ופניהם לבית.    ב ג,יד ויעש, את-הפרוכת, תכלת וארגמן, וכרמיל ובוץ; ויעל עליו, כרובים.    ב ג,טו ויעש לפני הבית, עמודים שניים, אמות, שלושים וחמש אורך; והצפת אשר-על-ראשו, אמות חמש.    ב ג,טז ויעש שרשרות בדביר, וייתן על-ראש העמודים; ויעש רימונים מאה, וייתן בשרשרות.  ב ג,יז ויקם את-העמודים על-פני ההיכל, אחד מימין ואחד מהשמאל; ויקרא שם-הימני יכין, ושם השמאלי בועז.    ב ד,א ויעש, מזבח נחושת--עשרים אמה אורכו, ועשרים אמה רוחבו; ועשר אמות, קומתו.    ב ד,ב ויעש את-הים, מוצק:  עשר באמה משפתו אל-שפתו עגול סביב, וחמש באמה קומתו, וקו שלושים באמה, יסוב אותו סביב.  ב ד,ג ודמות בקרים תחת לו סביב סביב, סובבים אותו, עשר באמה, מקיפים את-הים סביב:  שניים טורים הבקר, יצוקים במוצקתו.  ב ד,ד עומד על-שנים עשר בקר, שלושה פונים צפונה ושלושה פונים ימה ושלושה פונים נגבה ושלושה פונים מזרחה, והים עליהם, מלמעלה; וכל-אחוריהם, ביתה.  ב ד,ה ועובייו טפח--ושפתו כמעשה שפת-כוס, פרח שושנה; מחזיק בתים, שלושת אלפים יכיל.    ב ד,ו ויעש כיורים, עשרה, וייתן חמישה מימין וחמישה משמאל לרוחצה בהם, את-מעשה העולה ידיחו בם; והים, לרוחצה לכוהנים בו.    ב ד,ז ויעש את-מנורות הזהב, עשר--כמשפטם; וייתן, בהיכל, חמש מימין, וחמש משמאל.    ב ד,ח ויעש שולחנות, עשרה, וינח בהיכל, חמישה מימין וחמישה משמאל; ויעש מזרקי זהב, מאה.    ב ד,ט ויעש חצר הכוהנים, והעזרה הגדולה; ודלתות לעזרה ודלתותיהם, ציפה נחושת.  ב ד,י ואת-הים, נתן מכתף הימנית קדמה--ממול נגבה.  ב ד,יא ויעש חורם--את-הסירות, ואת-היעים ואת-המזרקות; ויכל חורם, לעשות את-המלאכה, אשר עשה למלך שלמה, בבית האלוהים.  ב ד,יב עמודים שניים, והגולות והכותרות על-ראש העמודים שתיים; והשבכות שתיים--לכסות את-שתי גולות הכותרות, אשר על-ראש העמודים.  ב ד,יג ואת-הרימונים ארבע מאות, לשתי השבכות; שניים טורים רימונים, לשבכה האחת--לכסות את-שתי גולות הכותרות, אשר על-פני העמודים.  ב ד,יד ואת-המכונות, עשה; ואת-הכיורות עשה, על-המכונות.  ב ד,טו את-הים, אחד; ואת-הבקר שנים-עשר, תחתיו.  ב ד,טז ואת-הסירות ואת-היעים ואת-המזלגות, ואת-כל-כליהם, עשה חורם אביו למלך שלמה, לבית יהוה--נחושת, מרוק.  ב ד,יז בכיכר הירדן יצקם המלך, בעבי האדמה, בין סוכות, ובין צרדתה.  ב ד,יח ויעש שלמה כל-הכלים האלה, לרוב מאוד:  כי לא נחקר, משקל הנחושת.    ב ד,יט ויעש שלמה--את כל-הכלים, אשר בית האלוהים; ואת, מזבח הזהב, ואת-השולחנות, ועליהם לחם הפנים.  ב ד,כ ואת-המנורות ונרותיהם, לבערם כמשפט לפני הדביר--זהב סגור.  ב ד,כא והפרח והנרות והמלקחיים, זהב; הוא, מכלות זהב.  ב ד,כב והמזמרות והמזרקות והכפות והמחתות, זהב סגור; ופתח הבית דלתותיו הפנימייות לקודש הקודשים, ודלתי הבית להיכל--זהב.  ב ה,א ותשלם, כל-המלאכה, אשר-עשה שלמה, לבית יהוה;    ויבא שלמה את-קודשי דויד אביו, ואת-הכסף ואת-הזהב ואת-כל-הכלים--נתן, באוצרות בית האלוהים.  

ב ה,ב אז יקהל שלמה את-זקני ישראל, ואת-כל-ראשי המטות נשיאי האבות לבני ישראל--אל-ירושלים:  להעלות את-ארון ברית-יהוה, מעיר דויד--היא ציון.  ב ה,ג וייקהלו אל-המלך כל-איש ישראל, בחג:  הוא, החודש השביעי.  ב ה,ד ויבואו, כול זקני ישראל; וישאו הלויים, את-הארון.  ב ה,ה ויעלו את-הארון ואת-אוהל מועד, ואת-כל-כלי הקודש אשר באוהל:  העלו אותם, הכוהנים הלויים.  ב ה,ו והמלך שלמה, וכל-עדת ישראל הנועדים עליו--לפני הארון:  מזבחים צאן ובקר, אשר לא-ייספרו ולא יימנו מרוב.  ב ה,ז ויביאו הכוהנים את-ארון ברית-יהוה אל-מקומו, אל-דביר הבית--אל-קודש הקודשים:  אל-תחת, כנפי הכרובים.  ב ה,ח ויהיו הכרובים פורשים כנפיים, על-מקום הארון; ויכסו הכרובים על-הארון ועל-בדיו, מלמעלה.  ב ה,ט ויאריכו, הבדים, וייראו ראשי הבדים מן-הארון על-פני הדביר, ולא ייראו החוצה; ויהי-שם, עד היום הזה.  ב ה,י אין, בארון--רק שני הלוחות, אשר-נתן משה בחורב:  אשר כרת יהוה עם-בני ישראל, בצאתם ממצריים.  

ב ה,יא ויהי, בצאת הכוהנים מן-הקודש:  כי כל-הכוהנים הנמצאים, התקדשו--אין, לשמור למחלקות.  ב ה,יב והלויים המשוררים לכולם לאסף להימן לידותון ולבניהם ולאחיהם מלובשים בוץ, במצלתיים ובנבלים וכינורות, עומדים, מזרח למזבח; ועימהם כוהנים למאה ועשרים, מחצרים בחצוצרות.  ב ה,יג ויהי כאחד למחצרים ולמשוררים להשמיע קול-אחד, להלל ולהודות ליהוה, וכהרים קול בחצוצרות ובמצלתיים ובכלי השיר ובהלל ליהוה כי טוב, כי לעולם חסדו; והבית מלא ענן, בית יהוה.  ב ה,יד ולא-יכלו הכוהנים לעמוד לשרת, מפני הענן:  כי-מלא כבוד-יהוה, את-בית האלוהים.  

ב ו,א אז, אמר שלמה:  יהוה אמר, לשכון בערפל.  ב ו,ב ואני בניתי בית-זבול, לך; ומכון לשבתך, עולמים.  ב ו,ג ויסב המלך, את-פניו, ויברך, את כל-קהל ישראל; וכל-קהל ישראל, עומד.  ב ו,ד ויאמר, ברוך יהוה אלוהי ישראל, אשר דיבר בפיו, את דויד אבי; ובידיו מילא, לאמור.  ב ו,ה מן-היום, אשר הוצאתי את-עמי מארץ מצריים, לא-בחרתי בעיר מכול שבטי ישראל, לבנות בית להיות שמי שם; ולא-בחרתי באיש, להיות נגיד על-עמי ישראל.  ב ו,ו ואבחר, בירושלים, להיות שמי, שם; ואבחר בדויד, להיות על-עמי ישראל.  ב ו,ז ויהי, עם-לבב דויד אבי, לבנות בית, לשם יהוה אלוהי ישראל.  ב ו,ח ויאמר יהוה, אל-דויד אבי, יען אשר היה עם-לבבך, לבנות בית לשמי--הטיבות, כי היה עם-לבבך.  ב ו,ט רק אתה, לא תבנה הבית:  כי בנך היוצא מחלציך, הוא-יבנה הבית לשמי.  ב ו,י ויקם יהוה, את-דברו אשר דיבר; ואקום תחת דויד אבי ואשב על-כיסא ישראל, כאשר דיבר יהוה, ואבנה הבית, לשם יהוה אלוהי ישראל.  ב ו,יא ואשים שם את-הארון, אשר-שם ברית יהוה, אשר כרת, עם-בני ישראל.  ב ו,יב ויעמוד, לפני מזבח יהוה, נגד, כל-קהל ישראל; ויפרוש, כפיו.  ב ו,יג כי-עשה שלמה כיור נחושת, וייתנהו בתוך העזרה--חמש אמות אורכו וחמש אמות רוחבו, ואמות שלוש קומתו; ויעמוד עליו, ויברך על-ברכיו נגד כל-קהל ישראל, ויפרוש כפיו, השמיימה.  

ב ו,יד ויאמר,  
 
יהוה אלוהי ישראל אין-כמוך אלוהים--בשמיים, ובארץ:  שומר הברית, והחסד, לעבדיך, ההולכים לפניך בכל-ליבם.  ב ו,טו אשר שמרת, לעבדך דויד אבי, את אשר-דיברת, לו; ותדבר בפיך ובידך מילאת, כיום הזה.  ב ו,טז ועתה יהוה אלוהי ישראל, שמור לעבדך דויד אבי את אשר דיברת לו לאמור, לא-ייכרת לך איש מלפניי, יושב על-כיסא ישראל:  רק אם-ישמרו בניך את-דרכם, ללכת בתורתי, כאשר הלכת, לפניי.  ב ו,יז ועתה, יהוה אלוהי ישראל:  ייאמן, דברך, אשר דיברת, לעבדך לדויד.  ב ו,יח כי, האומנם, יישב אלוהים את-האדם, על-הארץ:  הנה שמיים ושמי השמיים, לא יכלכלוך--אף, כי-הבית הזה אשר בניתי.  ב ו,יט ופנית אל-תפילת עבדך, ואל-תחינתו--יהוה אלוהיי:  לשמוע אל-הרינה ואל-התפילה, אשר עבדך מתפלל לפניך.  ב ו,כ להיות עיניך פתוחות אל-הבית הזה, יומם ולילה--אל-המקום, אשר אמרת לשום שמך שם:  לשמוע, אל-התפילה, אשר יתפלל עבדך, אל-המקום הזה.  ב ו,כא ושמעת אל-תחנוני עבדך, ועמך ישראל, אשר יתפללו, אל-המקום הזה; ואתה תשמע ממקום שבתך, מן-השמיים--ושמעת, וסלחת.  ב ו,כב אם-יחטא איש לריעהו, ונשא-בו אלה להאלותו; ובא, אלה לפני מזבחך--בבית הזה.  ב ו,כג ואתה תשמע מן-השמיים, ועשית ושפטת את-עבדיך, להשיב לרשע, לתת דרכו בראשו; ולהצדיק צדיק, לתת לו כצדקתו.    ב ו,כד ואם-יינגף עמך ישראל, לפני אויב--כי יחטאו-לך; ושבו והודו את-שמך, והתפללו והתחננו לפניך בבית הזה.  ב ו,כה ואתה, תשמע מן-השמיים, וסלחת, לחטאת עמך ישראל; והשבותם, אל-האדמה, אשר-נתת להם, ולאבותיהם.  

ב ו,כו בהיעצר השמיים ולא-יהיה מטר, כי יחטאו-לך; והתפללו אל-המקום הזה, והודו את-שמך--מחטאתם ישובון, כי תענם.  ב ו,כז ואתה תשמע השמיים, וסלחת לחטאת עבדיך ועמך ישראל--כי תורם אל-הדרך הטובה, אשר ילכו-בה; ונתת מטר על-ארצך, אשר-נתת לעמך לנחלה.    ב ו,כח רעב כי-יהיה בארץ, דבר כי-יהיה שידפון ויירקון ארבה וחסיל כי יהיה, כי יצר-לו אויביו, בארץ שעריו:  כל-נגע, וכל-מחלה.  ב ו,כט כל-תפילה כל-תחינה, אשר יהיה לכל-האדם, ולכול, עמך ישראל--אשר יידעו, איש נגעו ומכאובו, ופרש כפיו, אל-הבית הזה.  ב ו,ל ואתה תשמע מן-השמיים מכון שבתך, וסלחת, ונתת לאיש ככל-דרכיו, אשר תדע את-לבבו:  כי אתה לבדך ידעת, את-לבב בני האדם.  ב ו,לא למען ייראוך, ללכת בדרכיך, כל-הימים, אשר-הם חיים על-פני האדמה--אשר נתת, לאבותינו.    ב ו,לב וגם אל-הנוכרי, אשר לא מעמך ישראל הוא, ובא מארץ רחוקה למען שמך הגדול וידך החזקה, וזרועך הנטויה; ובאו והתפללו, אל-הבית הזה.  ב ו,לג ואתה תשמע מן-השמיים, ממכון שבתך, ועשית, ככול אשר-יקרא אליך הנוכרי:  למען יידעו כל-עמי הארץ את-שמך, וליראה אותך כעמך ישראל, ולדעת, כי-שמך נקרא על-הבית הזה אשר בניתי.  ב ו,לד כי-ייצא עמך למלחמה על-אויביו, בדרך אשר תשלחם; והתפללו אליך, דרך העיר הזאת אשר בחרת בה, והבית, אשר-בניתי לשמך.  ב ו,לה ושמעת, מן-השמיים, את-תפילתם, ואת-תחינתם; ועשית, משפטם.  ב ו,לו כי יחטאו-לך, כי אין אדם אשר לא-יחטא, ואנפת בם, ונתתם לפני אויב; ושבום שוביהם אל-ארץ רחוקה, או קרובה.  ב ו,לז והשיבו, אל-לבבם, בארץ, אשר נשבו-שם; ושבו והתחננו אליך, בארץ שביים לאמור, חטאנו העווינו, ורשענו.  ב ו,לח ושבו אליך, בכל-ליבם ובכל-נפשם, בארץ שביים, אשר-שבו אותם; והתפללו, דרך ארצם אשר נתת לאבותם, והעיר אשר בחרת, ולבית אשר-בניתי לשמך.  ב ו,לט ושמעת מן-השמיים ממכון שבתך, את-תפילתם ואת-תחינותיהם, ועשית, משפטם; וסלחת לעמך, אשר חטאו-לך.  ב ו,מ עתה אלוהיי, יהיו-נא עיניך פתוחות, ואוזניך, קשובות--לתפילת, המקום הזה.    ב ו,מא ועתה, קומה יהוה אלוהים לנוחך--אתה, וארון עוזך; כוהניך יהוה אלוהים, ילבשו תשועה, וחסידיך, ישמחו בטוב.  ב ו,מב יהוה אלוהים, אל-תשב פני משיחך:  זוכרה, לחסדי דויד עבדך.  

ב ז,א וככלות שלמה, להתפלל, והאש ירדה מהשמיים, ותאכל העולה והזבחים; וכבוד יהוה, מלא את-הבית.  ב ז,ב ולא יכלו הכוהנים, לבוא אל-בית יהוה:  כי-מלא כבוד-יהוה, את-בית יהוה.  ב ז,ג וכול בני ישראל, רואים ברדת האש, וכבוד יהוה, על-הבית; ויכרעו אפיים ארצה על-הריצפה, וישתחוו, והודות ליהוה כי טוב, כי לעולם חסדו.  ב ז,ד והמלך, וכל-העם, זובחים זבח, לפני יהוה.    ב ז,ה ויזבח המלך שלמה, את-זבח הבקר, עשרים ושניים אלף, וצאן מאה ועשרים אלף; ויחנכו את-בית האלוהים, המלך וכל-העם.  ב ז,ו והכוהנים על-משמרותם עומדים, והלויים בכלי-שיר יהוה אשר עשה דויד המלך להודות ליהוה כי-לעולם חסדו, בהלל דויד, בידם; והכוהנים מחצרים נגדם, וכל-ישראל עומדים.    ב ז,ז ויקדש שלמה, את-תוך החצר אשר לפני בית-יהוה, כי-עשה שם העולות, ואת חלבי השלמים:  כי-מזבח הנחושת, אשר עשה שלמה, לא יכול להכיל את-העולה ואת-המנחה, ואת-החלבים.  ב ז,ח ויעש שלמה את-החג בעת ההיא שבעת ימים, וכל-ישראל עימו--קהל, גדול מאוד:  מלבוא חמת, עד-נחל מצריים.  ב ז,ט ויעשו ביום השמיני, עצרת:  כי חנוכת המזבח, עשו שבעת ימים, והחג, שבעת ימים.  ב ז,י וביום עשרים ושלושה לחודש השביעי, שילח את-העם לאוהליהם--שמחים, וטובי לב, על-הטובה אשר עשה יהוה לדויד ולשלמה, ולישראל עמו.  ב ז,יא ויכל שלמה את-בית יהוה, ואת-בית המלך; ואת כל-הבא על-לב שלמה, לעשות בבית-יהוה ובביתו--הצליח.  

ב ז,יב ויירא יהוה אל-שלמה, בלילה; ויאמר לו, שמעתי את-תפילתך, ובחרתי במקום הזה לי, לבית זבח.  ב ז,יג הן אעצור השמיים ולא-יהיה מטר, והן-אצווה על-חגב לאכול הארץ; ואם-אשלח דבר, בעמי.  ב ז,יד וייכנעו עמי אשר נקרא-שמי עליהם, ויתפללו ויבקשו פניי, וישובו, מדרכיהם הרעים--ואני, אשמע מן-השמיים, ואסלח לחטאתם, וארפא את-ארצם.  ב ז,טו עתה, עיניי יהיו פתוחות, ואוזניי, קשובות--לתפילת, המקום הזה.  ב ז,טז ועתה, בחרתי והקדשתי את-הבית הזה, להיות-שמי שם, עד-עולם; והיו עיניי וליבי שם, כל-הימים.  ב ז,יז ואתה אם-תלך לפניי, כאשר הלך דויד אביך, ולעשות, ככול אשר ציוויתיך; וחוקיי ומשפטיי, תשמור.  ב ז,יח והקימותי, את כיסא מלכותך:  כאשר כרתי, לדויד אביך לאמור, לא-ייכרת לך איש, מושל בישראל.  ב ז,יט ואם-תשובון אתם--ועזבתם חוקותיי ומצוותיי, אשר נתתי לפניכם; והלכתם, ועבודתם אלוהים אחרים, והשתחוויתם, להם.  ב ז,כ ונתשתים, מעל אדמתי אשר נתתי להם, ואת-הבית הזה אשר הקדשתי לשמי, אשליך מעל פניי; ואתננו למשל ולשנינה, בכל-העמים.  ב ז,כא והבית הזה אשר היה עליון, לכל-עובר עליו יישום; ואמר, במה עשה יהוה ככה, לארץ הזאת, ולבית הזה.  ב ז,כב ואמרו, על אשר עזבו את-יהוה אלוהי אבותיהם אשר הוציאם מארץ מצריים, ויחזיקו באלוהים אחרים, וישתחוו להם ויעבדום; על-כן הביא עליהם, את כל-הרעה הזאת.  

ב ח,א ויהי מקץ עשרים שנה, אשר בנה שלמה את-בית יהוה--ואת-ביתו.  ב ח,ב והערים, אשר נתן חורם לשלמה--בנה שלמה, אותם; ויושב שם, את-בני ישראל.  ב ח,ג וילך שלמה חמת צובה, ויחזק עליה.  ב ח,ד וייבן את-תדמור, במדבר, ואת כל-ערי המסכנות, אשר בנה בחמת.  ב ח,ה וייבן את-בית חורון, העליון, ואת-בית חורון, התחתון--ערי מצור, חומות דלתיים ובריח.  ב ח,ו ואת-בעלת, ואת כל-ערי המסכנות אשר היו לשלמה, ואת כל-ערי הרכב, ואת ערי הפרשים; ואת כל-חשק שלמה, אשר חשק לבנות בירושלים ובלבנון, ובכול, ארץ ממשלתו.  ב ח,ז כל-העם הנותר מן-החיתי והאמורי והפריזי, והחיווי והיבוסי, אשר לא מישראל, המה.  ב ח,ח מן-בניהם, אשר נותרו אחריהם בארץ, אשר לא-כילום, בני ישראל; ויעלם שלמה למס, עד היום הזה.  ב ח,ט ומן-בני, ישראל, אשר לא-נתן שלמה לעבדים, למלאכתו:  כי-המה אנשי מלחמה, ושרי שלישיו, ושרי רכבו, ופרשיו.  

ב ח,י ואלה שרי הניצבים אשר-למלך שלמה, חמישים ומאתיים, הרודים, בעם.  ב ח,יא ואת-בת-פרעה, העלה שלמה מעיר דויד, לבית, אשר בנה-לה:  כי אמר, לא-תשב אישה לי בבית דויד מלך-ישראל--כי-קודש המה, אשר-באה אליהם ארון יהוה.  

ב ח,יב אז העלה שלמה עולות, ליהוה, על מזבח יהוה, אשר בנה לפני האולם.  ב ח,יג ובדבר-יום ביום, להעלות כמצות משה, לשבתות ולחודשים, ולמועדות שלוש פעמים בשנה--בחג המצות ובחג השבועות, ובחג הסוכות.  ב ח,יד ויעמד כמשפט דויד-אביו את-מחלקות הכוהנים על-עבודתם, והלויים על-משמרותם להלל ולשרת נגד הכוהנים לדבר-יום ביומו, והשוערים במחלקותם, לשער ושער:  כי כן, מצות דויד איש-האלוהים.  ב ח,טו ולא סרו מצות המלך על-הכוהנים והלויים, לכל-דבר--ולאוצרות.  ב ח,טז ותיכון כל-מלאכת שלמה, עד-היום מוסד בית-יהוה ועד-כלותו:  שלם, בית יהוה.    ב ח,יז אז הלך שלמה לעציון-גבר ואל-אילות, על-שפת הים--בארץ אדום.  ב ח,יח וישלח-לו חורם ביד-עבדיו אונייות, ועבדים יודעי ים, ויבואו עם-עבדי שלמה אופירה, ויקחו משם ארבע-מאות וחמישים כיכר זהב; ויביאו, אל-המלך שלמה.  

ב ט,א ומלכת-שבא, שמעה את-שמע שלמה, ותבוא לנסות את-שלמה בחידות בירושלים בחיל כבד מאוד וגמלים נושאים בשמים וזהב לרוב, ואבן יקרה; ותבוא, אל-שלמה, ותדבר עימו, את כל-אשר היה עם-לבבה.  ב ט,ב ויגד-לה שלמה, את-כל-דבריה; ולא-נעלם דבר משלמה, אשר לא הגיד לה.  ב ט,ג ותרא, מלכת-שבא, את, חכמת שלמה--והבית, אשר בנה.  ב ט,ד ומאכל שולחנו ומושב עבדיו ומעמד משרתיו ומלבושיהם, ומשקיו ומלבושיהם, ועלייתו, אשר יעלה בית יהוה; ולא-היה עוד בה, רוח.  ב ט,ה ותאמר, אל-המלך, אמת הדבר, אשר שמעתי בארצי--על-דבריך, ועל-חכמתך.  ב ט,ו ולא-האמנתי לדבריהם, עד אשר-באתי ותראינה עיניי, והנה לא הוגד-לי, חצי מרבית חכמתך:  יספת, על-השמועה אשר שמעתי.  ב ט,ז אשרי אנשיך, ואשרי עבדיך אלה--העומדים לפניך תמיד, ושומעים את-חכמתך.  ב ט,ח יהי יהוה אלוהיך, ברוך, אשר חפץ בך לתיתך על-כיסאו למלך, ליהוה אלוהיך:  באהבת אלוהיך את-ישראל, להעמידו לעולם, וייתנך עליהם למלך, לעשות משפט וצדקה.  ב ט,ט ותיתן למלך מאה ועשרים כיכר זהב, ובשמים לרוב מאוד--ואבן יקרה; ולא היה כבושם ההוא, אשר-נתנה מלכת-שבא למלך שלמה.  ב ט,י וגם-עבדי חורם ועבדי שלמה, אשר-הביאו זהב מאופיר--הביאו עצי אלגומים, ואבן יקרה.  ב ט,יא ויעש המלך את-עצי האלגומים מסילות לבית-יהוה, ולבית המלך, וכינורות ונבלים, לשרים; ולא-נראו כהם לפנים, בארץ יהודה.  ב ט,יב והמלך שלמה נתן למלכת-שבא, את-כל-חפצה אשר שאלה, מלבד, אשר-הביאה אל-המלך; ותהפוך ותלך לארצה, היא ועבדיה.  

ב ט,יג ויהי משקל הזהב, אשר-בא לשלמה בשנה אחת--שש מאות ושישים ושש, כיכרי זהב.  ב ט,יד לבד מאנשי התרים והסוחרים, מביאים; וכל-מלכי ערב ופחות הארץ, מביאים זהב וכסף לשלמה.  ב ט,טו ויעש המלך שלמה מאתיים צינה, זהב שחוט:  שש מאות זהב שחוט, יעלה על-הצינה האחת.  ב ט,טז ושלוש-מאות מגינים, זהב שחוט--שלוש מאות זהב, יעלה על-המגן האחת; וייתנם המלך, בבית יער הלבנון.  ב ט,יז ויעש המלך כיסא-שן, גדול; ויצפהו, זהב טהור.  ב ט,יח ושש מעלות לכיסא וכבש בזהב לכיסא, מואחזים, וידות מזה ומזה, על-מקום השבת; ושניים אריות, עומדים אצל הידות.  ב ט,יט ושנים עשר אריות, עומדים שם על-שש המעלות--מזה ומזה; לא-נעשה כן, לכל-ממלכה.  ב ט,כ וכול כלי משקה המלך שלמה, זהב, וכול כלי בית-יער הלבנון, זהב סגור:  אין כסף, נחשב בימי שלמה--למאומה.  ב ט,כא כי-אונייות למלך הולכות תרשיש, עם עבדי חורם:  אחת לשלוש שנים תבואנה אונייות תרשיש, נושאות זהב וכסף, שנהבים וקופים, ותוכיים.  

ב ט,כב ויגדל המלך שלמה, מכול מלכי הארץ--לעושר, וחכמה.  ב ט,כג וכול מלכי הארץ, מבקשים את-פני שלמה--לשמוע, את-חכמתו, אשר-נתן האלוהים, בליבו.  ב ט,כד והם מביאים איש מנחתו כלי כסף וכלי זהב ושלמות, נשק ובשמים, סוסים, ופרדים--דבר-שנה, בשנה.    ב ט,כה ויהי לשלמה ארבעת אלפים אוריות סוסים, ומרכבות, ושנים-עשר אלף, פרשים; ויניחם בערי הרכב, ועם-המלך בירושלים.  ב ט,כו ויהי מושל, בכל-המלכים--מן-הנהר ועד-ארץ פלשתים, ועד גבול מצריים.  ב ט,כז וייתן המלך את-הכסף בירושלים, כאבנים; ואת הארזים, נתן כשקמים אשר-בשפילה--לרוב.  ב ט,כח ומוציאים סוסים ממצריים לשלמה, ומכל-הארצות.  ב ט,כט ושאר דברי שלמה, הראשונים והאחרונים--הלוא-הם כתובים, על-דברי נתן הנביא, ועל-נבואת אחייה השילוני ובחזות יעדו החוזה, על-ירובעם בן-נבט.  ב ט,ל וימלוך שלמה בירושלים על-כל-ישראל, ארבעים שנה.  ב ט,לא וישכב שלמה, עם-אבותיו, ויקברוהו, בעיר דויד אביו; וימלוך רחבעם בנו, תחתיו.  

ב י,א וילך רחבעם, שכמה:  כי שכם באו כל-ישראל, להמליך אותו.  ב י,ב ויהי כשמוע ירובעם בן-נבט, והוא במצריים, אשר ברח, מפני שלמה המלך--וישב ירובעם, ממצריים.  ב י,ג וישלחו, ויקראו-לו, ויבוא ירובעם, וכל-ישראל; וידברו, אל-רחבעם לאמור.  ב י,ד אביך, הקשה את-עולנו; ועתה הקל מעבודת אביך הקשה, ומעולו הכבד אשר-נתן עלינו--ונעבדך.  ב י,ה ויאמר אליהם, עוד שלושת ימים--ושובו אליי; וילך, העם.    ב י,ו וייוועץ המלך רחבעם, את-הזקנים אשר-היו עומדים לפני שלמה אביו, בהיותו חי, לאמור:  איך אתם נועצים, להשיב לעם-הזה דבר.  ב י,ז וידברו אליו לאמור, אם-תהיה לטוב להעם הזה ורציתם, ודיברת אליהם, דברים טובים--והיו לך עבדים, כל-הימים.  ב י,ח ויעזוב את-עצת הזקנים, אשר יעצוהו; וייוועץ, את-הילדים אשר גדלו איתו, העומדים, לפניו.  ב י,ט ויאמר אליהם, מה אתם נועצים, ונשיב דבר, את-העם הזה:  אשר דיברו אליי, לאמור, הקל מן-העול, אשר-נתן אביך עלינו.  ב י,י וידברו איתו, הילדים אשר גדלו איתו לאמור, כה-תאמר לעם אשר-דיברו אליך לאמור אביך הכביד את-עולנו, ואתה הקל מעלינו:  כה תאמר אליהם, קוטוני עבה ממותני אבי.  ב י,יא ועתה, אבי העמיס עליכם עול כבד, ואני, אוסיף על-עולכם:  אבי, ייסר אתכם בשוטים, ואני, בעקרבים.  

ב י,יב ויבוא ירובעם וכל-העם אל-רחבעם, ביום השלישי, כאשר דיבר המלך לאמור, שובו אליי ביום השלישי.  ב י,יג ויענם המלך, קשה; ויעזוב המלך רחבעם, את עצת הזקנים.  ב י,יד וידבר אליהם, כעצת הילדים לאמור, אכביד את-עולכם, ואני אוסיף עליו:  אבי, ייסר אתכם בשוטים, ואני, בעקרבים.  ב י,טו ולא-שמע המלך, אל-העם:  כי-הייתה נסיבה, מעם האלוהים--למען הקים יהוה את-דברו אשר דיבר ביד אחייהו השלוני, אל-ירובעם בן-נבט.  ב י,טז וכל-ישראל, כי לא-שמע המלך להם, וישיבו העם את-המלך לאמור מה-לנו חלק בדויד ולא-נחלה בבן-ישי איש לאוהליך ישראל, עתה ראה ביתך דויד; וילך כל-ישראל, לאוהליו.    ב י,יז ובני ישראל, היושבים בערי יהודה--וימלוך עליהם, רחבעם.  ב י,יח וישלח המלך רחבעם, את-הדורם אשר על-המס, וירגמו-בו בני-ישראל אבן, וימות;    והמלך רחבעם, התאמץ לעלות במרכבה, לנוס, ירושלים.    ב י,יט ויפשעו ישראל בבית דויד, עד היום הזה.  ב יא,א ויבוא רחבעם, ירושלים, ויקהל את-בית יהודה ובנימין מאה ושמונים אלף בחור, עושה מלחמה--להילחם, עם-ישראל, להשיב את-הממלכה, לרחבעם.  

ב יא,ב ויהי, דבר-יהוה, אל-שמעיהו איש-האלוהים, לאמור.  ב יא,ג אמור, אל-רחבעם בן-שלמה מלך יהודה--ואל, כל-ישראל, ביהודה ובנימין, לאמור.  ב יא,ד כה אמר יהוה לא-תעלו ולא-תילחמו עם-אחיכם, שובו איש לביתו--כי מאיתי נהיה, הדבר הזה; וישמעו את-דברי יהוה, וישובו מלכת אל-ירובעם.  

ב יא,ה ויישב רחבעם, בירושלים; וייבן ערים למצור, ביהודה.  ב יא,ו וייבן את-בית-לחם ואת-עיטם, ואת-תקוע.  ב יא,ז ואת-בית-צור ואת-שוכו, ואת-עדולם.  ב יא,ח ואת-גת ואת-מרשה, ואת-זיף.  ב יא,ט ואת-אדוריים ואת-לכיש, ואת-עזקה.  ב יא,י ואת-צורעה, ואת-איילון, ואת-חברון, אשר ביהודה ובבנימין:  ערי, מצורות.  ב יא,יא ויחזק, את-המצורות; וייתן בהם נגידים, ואוצרות מאכל ושמן ויין.  ב יא,יב ובכל-עיר ועיר צינות ורמחים, ויחזקם להרבה מאוד; ויהי-לו, יהודה ובנימין.    ב יא,יג והכוהנים, והלויים, אשר, בכל-ישראל--התייצבו עליו, מכל-גבולם.  ב יא,יד כי-עזבו הלויים, את-מגרשיהם ואחוזתם, וילכו ליהודה, ולירושלים:  כי-הזניחם ירובעם ובניו, מכהן ליהוה.  ב יא,טו ויעמד-לו כוהנים, לבמות ולשעירים, ולעגלים, אשר עשה.  ב יא,טז ואחריהם, מכול שבטי ישראל, הנותנים את-לבבם, לבקש את-יהוה אלוהי ישראל--באו, ירושלים, לזבוח, ליהוה אלוהי אבותיהם.  ב יא,יז ויחזקו את-מלכות יהודה, ויאמצו את-רחבעם בן-שלמה לשנים שלוש:  כי הלכו, בדרך דויד ושלמה--לשנים שלוש.  ב יא,יח וייקח-לו רחבעם, אישה--את-מחלת, בת-ירימות בן-דויד:  אביהיל, בת-אליאב בן-ישי.  ב יא,יט ותלד לו, בנים--את-יעוש ואת-שמריה, ואת-זהם.  ב יא,כ ואחריה לקח, את-מעכה בת-אבשלום; ותלד לו, את-אבייה ואת-עתיי, ואת-זיזא, ואת-שלומית.  ב יא,כא ויאהב רחבעם את-מעכה בת-אבשלום, מכל-נשיו ופילגשיו--כי נשים שמונה-עשרה נשא, ופילגשים שישים; ויולד, עשרים ושמונה בנים--ושישים בנות.  ב יא,כב ויעמד לראש רחבעם את-אבייה בן-מעכה, לנגיד באחיו--כי, להמליכו.  ב יא,כג ויבן ויפרוץ מכל-בניו לכל-ארצות יהודה ובנימין, לכול ערי המצורות, וייתן להם המזון, לרוב; וישאל, המון נשים.  ב יב,א ויהי, כהכין מלכות רחבעם וכחזקתו, עזב, את-תורת יהוה; וכל-ישראל, עימו.  

ב יב,ב ויהי בשנה החמישית, למלך רחבעם, עלה שישק מלך-מצריים, על-ירושלים:  כי מעלו, ביהוה.  ב יב,ג באלף ומאתיים רכב, ובשישים אלף פרשים; ואין מספר, לעם אשר-באו עימו ממצריים--לובים סוכיים, וכושים.  ב יב,ד וילכוד את-ערי המצורות, אשר ליהודה; ויבוא, עד-ירושלים.    ב יב,ה ושמעיה הנביא, בא אל-רחבעם, ושרי יהודה, אשר-נאספו אל-ירושלים מפני שישק; ויאמר להם כה-אמר יהוה, אתם עזבתם אותי, ואף-אני עזבתי אתכם, ביד-שישק.  ב יב,ו וייכנעו שרי-ישראל, והמלך; ויאמרו, צדיק יהוה.  ב יב,ז ובראות יהוה כי נכנעו, היה דבר-יהוה אל-שמעיה לאמור נכנעו לא אשחיתם; ונתתי להם כמעט לפליטה, ולא-תיתך חמתי בירושלים ביד-שישק.  ב יב,ח כי יהיו-לו, לעבדים; ויידעו, עבודתי, ועבודת, ממלכות הארצות.    ב יב,ט ויעל שישק מלך-מצריים, על-ירושלים, וייקח את-אוצרות בית-יהוה ואת-אוצרות בית המלך, את-הכול לקח; וייקח את-מגיני הזהב, אשר עשה שלמה.  ב יב,י ויעש המלך רחבעם תחתיהם, מגיני נחושת; והפקיד, על-יד שרי הרצים, השומרים, פתח בית המלך.  ב יב,יא ויהי מדי-בוא המלך, בית יהוה, באו הרצים ונשאום, והשיבום אל-תא הרצים.  ב יב,יב ובהיכנעו, שב ממנו אף-יהוה, ולא להשחית, לכלה; וגם, ביהודה, היה, דברים טובים.    ב יב,יג ויתחזק המלך רחבעם, בירושלים--וימלוך:  כי בן-ארבעים ואחת שנה רחבעם במולכו ושבע עשרה שנה מלך בירושלים, העיר אשר-בחר יהוה לשום את-שמו שם מכול שבטי ישראל, ושם אימו, נעמה העמונית.  ב יב,יד ויעש, הרע:  כי לא הכין ליבו, לדרוש את-יהוה.    ב יב,טו ודברי רחבעם, הראשונים והאחרונים--הלוא-הם כתובים בדברי שמעיה הנביא ועידוא החוזה, להתייחש; ומלחמות רחבעם וירובעם, כל-הימים.  ב יב,טז וישכב רחבעם עם-אבותיו, וייקבר בעיר דויד; וימלוך אבייה בנו, תחתיו.  

ב יג,א בשנת שמונה עשרה, למלך ירובעם; וימלוך אבייה, על-יהודה.  ב יג,ב שלוש שנים, מלך בירושלים, ושם אימו, מיכיהו בת-אוריאל מן-גבעה; ומלחמה הייתה בין אבייה, ובין ירובעם.  ב יג,ג ויאסור אבייה את-המלחמה, בחיל גיבורי מלחמה, ארבע-מאות אלף, איש בחור;    וירובעם, ערך עימו מלחמה, בשמונה מאות אלף איש בחור, גיבור חיל.    ב יג,ד ויקם אבייה, מעל להר צמריים, אשר, בהר אפריים; ויאמר, שמעוני ירובעם וכל-ישראל.  ב יג,ה הלוא לכם, לדעת, כי יהוה אלוהי ישראל נתן ממלכה לדויד על-ישראל, לעולם:  לו ולבניו, ברית מלח.  

ב יג,ו ויקם ירובעם בן-נבט, עבד שלמה בן-דויד; וימרוד, על-אדוניו.  ב יג,ז וייקבצו עליו, אנשים ריקים בני בלייעל, ויתאמצו, על-רחבעם בן-שלמה; ורחבעם, היה נער ורך-לבב, ולא התחזק, לפניהם.  ב יג,ח ועתה אתם אומרים, להתחזק לפני ממלכת יהוה, ביד, בני דויד; ואתם, המון רב, ועימכם עגלי זהב, אשר עשה לכם ירובעם לאלוהים.  ב יג,ט הלוא הדחתם את-כוהני יהוה, את-בני אהרון והלויים; ותעשו לכם כוהנים, כעמי הארצות--כל-הבא למלא ידו בפר בן-בקר ואילים שבעה, והיה כוהן ללא אלוהים.    ב יג,י ואנחנו יהוה אלוהינו, ולא עזבנוהו; וכוהנים משרתים ליהוה, בני אהרון, והלויים, במלאכת.  ב יג,יא ומקטירים ליהוה עולות בבוקר-בבוקר ובערב-בערב וקטורת-סמים ומערכת לחם על-השולחן הטהור, ומנורת הזהב ונרותיה לבער בערב בערב--כי-שומרים אנחנו, את-משמרת יהוה אלוהינו; ואתם, עזבתם אותו.  ב יג,יב והנה עימנו בראש האלוהים וכוהניו, וחצוצרות התרועה--להריע עליכם; בני ישראל, אל-תילחמו עם-יהוה אלוהי-אבותיכם--כי-לא תצליחו.  ב יג,יג וירובעם, הסב את-המארב, לבוא, מאחריהם; ויהיו לפני יהודה, והמארב מאחריהם.  ב יג,יד ויפנו יהודה, והנה להם המלחמה פנים ואחור, ויצעקו, ליהוה; והכוהנים, מחצרים בחצוצרות.  ב יג,טו ויריעו, איש יהודה; ויהי, בהריע איש יהודה, והאלוהים נגף את-ירובעם וכל-ישראל, לפני אבייה ויהודה.  ב יג,טז וינוסו בני-ישראל, מפני יהודה; וייתנם אלוהים, בידם.  ב יג,יז ויכו בהם אבייה ועמו, מכה רבה; וייפלו חללים מישראל, חמש-מאות אלף איש בחור.  ב יג,יח וייכנעו בני-ישראל, בעת ההיא; ויאמצו, בני יהודה, כי נשענו, על-יהוה אלוהי אבותיהם.  ב יג,יט וירדוף אבייה, אחרי ירובעם, וילכוד ממנו ערים, את-בית-אל ואת-בנותיה ואת-ישנה ואת-בנותיה; ואת-עפריין, ובנותיה.  ב יג,כ ולא-עצר כוח-ירובעם עוד, בימי אבייהו; וייגפהו יהוה, וימות.  

ב יג,כא ויתחזק אבייהו--ויישא-לו, נשים ארבע עשרה; ויולד, עשרים ושניים בנים, ושש עשרה, בנות.  ב יג,כב ויתר דברי אבייה, ודרכיו ודבריו--כתובים, במדרש הנביא עידוא.  ב יג,כג וישכב אבייה עם-אבותיו, ויקברו אותו בעיר דויד, וימלוך אסא בנו, תחתיו; בימיו שקטה הארץ, עשר שנים.  

ב יד,א ויעש אסא הטוב והישר, בעיני יהוה אלוהיו.  ב יד,ב ויסר את-מזבחות הנכר, והבמות; וישבר, את-המצבות, ויגדע, את-האשרים.  ב יד,ג ויאמר, ליהודה, לדרוש, את-יהוה אלוהי אבותיהם--ולעשות, התורה והמצוה.  ב יד,ד ויסר מכל-ערי יהודה, את-הבמות ואת-החמנים; ותשקוט הממלכה, לפניו.  ב יד,ה וייבן ערי מצורה, ביהודה:  כי-שקטה הארץ, ואין-עימו מלחמה בשנים האלה--כי-הניח יהוה, לו.  ב יד,ו ויאמר ליהודה נבנה את-הערים האלה, ונסב חומה ומגדלים דלתיים ובריחים, עודנו הארץ לפנינו כי דרשנו את-יהוה אלוהינו, דרשנו וינח לנו מסביב; ויבנו, ויצליחו.  

ב יד,ז ויהי לאסא, חיל נושא צינה ורומח, מיהודה שלוש מאות אלף,    ומבנימין נושאי מגן ודורכי קשת מאתיים ושמונים אלף:  כל-אלה, גיבורי חיל.  ב יד,ח וייצא אליהם זרח הכושי, בחיל אלף אלפים, ומרכבות, שלוש מאות; ויבוא, עד-מרשה.  ב יד,ט וייצא אסא, לפניו; ויערכו, מלחמה, בגיא צפתה, למרשה.  ב יד,י ויקרא אסא אל-יהוה אלוהיו, ויאמר, יהוה אין-עימך לעזור בין רב לאין כוח, עוזרנו יהוה אלוהינו כי-עליך נשענו ובשמך באנו על-ההמון הזה:  יהוה אלוהינו אתה, אל-יעצור עימך אנוש.    ב יד,יא וייגוף יהוה את-הכושים, לפני אסא ולפני יהודה; וינוסו, הכושים.  ב יד,יב וירדפם אסא והעם אשר-עימו, עד-לגרר, וייפול מכושים לאין להם מחיה, כי-נשברו לפני-יהוה ולפני מחנהו; וישאו שלל, הרבה מאוד.  ב יד,יג ויכו, את כל-הערים סביבות גרר--כי-היה פחד-יהוה, עליהם; ויבוזו, את-כל-הערים, כי-ביזה רבה, הייתה בהם.  ב יד,יד וגם-אוהלי מקנה, הכו; וישבו צאן לרוב וגמלים, וישובו ירושלים.    ב טו,א ועזריהו, בן-עודד, הייתה עליו, רוח אלוהים.  ב טו,ב וייצא, לפני אסא, ויאמר לו, שמעוני אסא וכל-יהודה ובנימין:  יהוה עימכם, בהיותכם עימו, ואם-תדרשוהו יימצא לכם, ואם-תעזבוהו יעזוב אתכם.    ב טו,ג וימים רבים, לישראל:  ללא אלוהי אמת, וללא כוהן מורה--וללא תורה.  ב טו,ד וישב, בצר-לו, על-יהוה, אלוהי ישראל; ויבקשוהו, ויימצא להם.  ב טו,ה ובעיתים ההם, אין שלום ליוצא ולבא:  כי מהומות רבות, על כל-יושבי הארצות.  ב טו,ו וכותתו גוי-בגוי, ועיר בעיר:  כי-אלוהים הממם, בכל-צרה.  ב טו,ז ואתם חזקו, ואל-ירפו ידיכם:  כי יש שכר, לפעולתכם.    ב טו,ח וכשמוע אסא הדברים האלה, והנבואה עודד הנביא, התחזק ויעבר השיקוצים מכל-ארץ יהודה ובנימין, ומן-הערים אשר לכד מהר אפריים; ויחדש, את-מזבח יהוה, אשר, לפני אולם יהוה.  ב טו,ט ויקבוץ, את-כל-יהודה ובנימין, והגרים עימהם, מאפריים ומנשה ומשמעון:  כי-נפלו עליו מישראל, לרוב, בראותם, כי-יהוה אלוהיו עימו.  

ב טו,י וייקבצו ירושלים, בחודש השלישי, לשנת חמש-עשרה, למלכות אסא.  ב טו,יא ויזבחו ליהוה ביום ההוא, מן-השלל הביאו:  בקר שבע מאות, וצאן שבעת אלפים.  ב טו,יב ויבואו בברית--לדרוש, את-יהוה אלוהי אבותיהם:  בכל-לבבם, ובכל-נפשם.  ב טו,יג וכול אשר לא-ידרוש ליהוה אלוהי-ישראל, יומת--למן-קטון, ועד-גדול, למאיש, ועד-אישה.  ב טו,יד ויישבעו, ליהוה, בקול גדול, ובתרועה--ובחצוצרות, ובשופרות.  ב טו,טו וישמחו כל-יהודה על-השבועה, כי בכל-לבבם נשבעו, ובכל-רצונם ביקשוהו, ויימצא להם; וינח יהוה להם, מסביב.  ב טו,טז וגם-מעכה אם אסא המלך, הסירה מגבירה, אשר-עשתה לאשרה, מפלצת; ויכרות אסא, את-מפלצתה, וידק, וישרוף בנחל קדרון.  ב טו,יז והבמות--לא-סרו, מישראל:  רק לבב-אסא היה שלם, כל-ימיו.  ב טו,יח ויבא את-קודשי אביו, וקודשיו--בית האלוהים:  כסף וזהב, וכלים.  ב טו,יט ומלחמה, לא הייתה, עד שנת-שלושים וחמש, למלכות אסא.  

ב טז,א בשנת שלושים ושש, למלכות אסא, עלה בעשא מלך-ישראל על-יהודה, וייבן את-הרמה--לבלתי, תת יוצא ובא, לאסא, מלך יהודה.  ב טז,ב ויוצא אסא כסף וזהב, מאוצרות בית יהוה--ובית המלך; וישלח, אל-בן-הדד מלך ארם, היושב בדרמשק, לאמור.  ב טז,ג ברית ביני ובינך, ובין אבי ובין אביך:  הנה שלחתי לך, כסף וזהב--לך הפר בריתך את-בעשא מלך ישראל, ויעלה מעליי.  ב טז,ד וישמע בן-הדד אל-המלך אסא, וישלח את-שרי החיילים אשר-לו אל-ערי ישראל, ויכו את-עיון ואת-דן, ואת אביל מים; ואת כל-מסכנות, ערי נפתלי.  ב טז,ה ויהי, כשמוע בעשא, ויחדל, מבנות את-הרמה; וישבת, את-מלאכתו.    ב טז,ו ואסא המלך, לקח את-כל-יהודה, וישאו את-אבני הרמה ואת-עציה, אשר בנה בעשא; וייבן בהם, את-גבע ואת-המצפה.    ב טז,ז ובעת ההיא, בא חנני הרואה, אל-אסא, מלך יהודה; ויאמר אליו, בהישענך על-מלך ארם ולא נשענת על-יהוה אלוהיך, על-כן נמלט חיל מלך-ארם, מידך.  ב טז,ח הלוא הכושים והלובים, היו לחיל לרוב לרכב ולפרשים--להרבה מאוד; ובהישענך על-יהוה, נתנם בידך.  ב טז,ט כי יהוה, עיניו משוטטות בכל-הארץ להתחזק עם-לבבם שלם אליו--נסכלת על-זאת:  כי מעתה, יש עימך מלחמות.  ב טז,י ויכעס אסא אל-הרואה, וייתנהו בית המהפכת--כי-בזעף עימו, על-זאת; וירצץ אסא מן-העם, בעת ההיא.  ב טז,יא והנה דברי אסא, הראשונים והאחרונים--הנם כתובים על-ספר המלכים, ליהודה וישראל.  ב טז,יב ויחלה אסא בשנת שלושים ותשע למלכותו ברגליו, עד-למעלה חולייו; וגם-בחולייו לא-דרש את-יהוה, כי ברופאים.  ב טז,יג וישכב אסא, עם-אבותיו; וימת, בשנת ארבעים ואחת למולכו.  ב טז,יד ויקברוהו בקברותיו, אשר כרה-לו בעיר דויד, וישכיבוהו במשכב אשר מילא בשמים וזנים, מרוקחים במרקחת מעשה; וישרפו-לו שריפה, גדולה עד-למאוד.  

ב יז,א וימלוך יהושפט בנו, תחתיו; ויתחזק, על-ישראל.  ב יז,ב וייתן-חיל--בכל-ערי יהודה, הבצורות; וייתן נציבים, בארץ יהודה, ובערי אפריים, אשר לכד אסא אביו.  ב יז,ג ויהי יהוה, עם-יהושפט:  כי הלך, בדרכי דויד אביו הראשונים, ולא דרש, לבעלים.  ב יז,ד כי לאלוהי אביו, דרש, ובמצוותיו, הלך; ולא, כמעשה ישראל.  ב יז,ה ויכן יהוה את-הממלכה בידו, וייתנו כל-יהודה מנחה ליהושפט; ויהי-לו עושר-וכבוד, לרוב.  ב יז,ו ויגבה ליבו, בדרכי יהוה; ועוד, הסיר את-הבמות ואת-האשרים--מיהודה.  

ב יז,ז ובשנת שלוש למולכו, שלח לשריו לבן-חיל ולעובדיה ולזכריה, ולנתנאל, ולמיכיהו--ללמד, בערי יהודה.  ב יז,ח ועימהם הלויים, שמעיהו ונתניהו וזבדיהו ועשהאל ושמירמות ויהונתן ואדונייהו וטובייהו וטוב אדונייה--הלויים; ועימהם אלישמע ויהורם, הכוהנים.  ב יז,ט וילמדו, ביהודה, ועימהם, ספר תורת יהוה; ויסובו בכל-ערי יהודה, וילמדו בעם.  ב יז,י ויהי פחד יהוה, על כל-ממלכות הארצות, אשר, סביבות יהודה; ולא נלחמו, עם-יהושפט.  ב יז,יא ומן-פלשתים, מביאים ליהושפט מנחה--וכסף משא; גם הערביאים, מביאים לו צאן, אילים שבעת אלפים ושבע מאות, ותיישים שבעת אלפים ושבע מאות.  

ב יז,יב ויהי יהושפט הולך וגדל, עד-למעלה; וייבן ביהודה בירנייות, וערי מסכנות.  ב יז,יג ומלאכה רבה היה לו, בערי יהודה; ואנשי מלחמה גיבורי חיל, בירושלים.  ב יז,יד ואלה פקודתם, לבית אבותיהם:  ליהודה, שרי אלפים--    עדנה השר, ועימו גיבורי חיל שלוש מאות אלף.    ב יז,טו ועל-ידו, יהוחנן השר; ועימו, מאתיים ושמונים אלף.    ב יז,טז ועל-ידו עמסיה בן-זכרי, המתנדב ליהוה; ועימו מאתיים אלף, גיבור חיל.    ב יז,יז ומן-בנימין--גיבור חיל, אלידע; ועימו נושקי-קשת ומגן, מאתיים אלף.    ב יז,יח ועל-ידו, יהוזבד; ועימו מאה-ושמונים אלף, חלוצי צבא.    ב יז,יט אלה, המשרתים את-המלך:  מלבד אשר-נתן המלך, בערי המבצר--בכל-יהודה.  

ב יח,א ויהי ליהושפט עושר וכבוד, לרוב; ויתחתן, לאחאב.  ב יח,ב ויירד לקץ שנים אל-אחאב, לשומרון, ויזבח-לו אחאב צאן ובקר לרוב, ולעם אשר עימו; ויסיתהו, לעלות אל-רמות גלעד.  ב יח,ג ויאמר אחאב מלך-ישראל, אל-יהושפט מלך יהודה, התלך עימי, רמות גלעד; ויאמר לו, כמוני כמוך וכעמך עמי--ועימך, במלחמה.  ב יח,ד ויאמר יהושפט, אל-מלך ישראל:  דרוש-נא כיום, את-דבר יהוה.  ב יח,ה ויקבוץ מלך-ישראל את-הנביאים, ארבע מאות איש, ויאמר אליהם הנלך אל-רמות גלעד למלחמה, אם-אחדל; ויאמרו עלה, וייתן האלוהים ביד המלך.  ב יח,ו ויאמר, יהושפט, האין פה נביא ליהוה, עוד; ונדרשה, מאותו.  ב יח,ז ויאמר מלך-ישראל אל-יהושפט עוד איש-אחד לדרוש את-יהוה מאותו ואני שנאתיהו, כי-איננו מתנבא עליי לטובה כי כל-ימיו לרעה--הוא, מיכיהו בן-ימלא; ויאמר, יהושפט, אל-יאמר המלך, כן.  ב יח,ח ויקרא מלך ישראל, אל-סריס אחד; ויאמר, מהר מיכיהו בן-ימלא.  ב יח,ט ומלך ישראל ויהושפט מלך-יהודה יושבים איש על-כיסאו מלובשים בגדים, ויושבים בגורן--פתח, שער שומרון; וכל-הנביאים--מתנבאים, לפניהם.  ב יח,י ויעש לו צדקייהו בן-כנענה, קרני ברזל; ויאמר כה-אמר יהוה, באלה תנגח את-ארם עד-כלותם.  ב יח,יא וכל-הנביאים--ניבאים כן, לאמור:  עלה רמות גלעד, והצלח, ונתן יהוה, ביד המלך.  ב יח,יב והמלאך אשר-הלך לקרוא למיכיהו, דיבר אליו לאמור, הנה דברי הנביאים פה-אחד טוב, אל-המלך; ויהי-נא דברך כאחד מהם, ודיברת טוב.  ב יח,יג ויאמר, מיכיהו:  חי-יהוה--כי את-אשר-יאמר אלוהיי, אותו אדבר.  ב יח,יד ויבוא, אל-המלך, ויאמר המלך אליו מיכה הנלך אל-רמות גלעד למלחמה, אם-אחדל; ויאמר עלו והצליחו, ויינתנו בידכם.  ב יח,טו ויאמר אליו המלך, עד-כמה פעמים אני משביעך:  אשר לא-תדבר אליי, רק-אמת--בשם יהוה.  ב יח,טז ויאמר, ראיתי את-כל-ישראל נפוצים על-ההרים--כצאן, אשר אין-להן רועה; ויאמר יהוה לא-אדונים לאלה, ישובו איש-לביתו בשלום.  ב יח,יז ויאמר מלך-ישראל, אל-יהושפט:  הלוא אמרתי אליך, לא-יתנבא עליי טוב כי אם-לרע.    ב יח,יח ויאמר, לכן שמעו דבר-יהוה:  ראיתי את-יהוה, יושב על-כיסאו, וכל-צבא השמיים עומדים, על-ימינו ושמאלו.  ב יח,יט ויאמר יהוה, מי יפתה את-אחאב מלך-ישראל, ויעל, וייפול ברמות גלעד; ויאמר--זה אומר ככה, וזה אומר ככה.  ב יח,כ וייצא הרוח, ויעמוד לפני יהוה, ויאמר, אני אפתנו:  ויאמר יהוה אליו, במה.  ב יח,כא ויאמר, אצא והייתי לרוח שקר, בפי, כל-נביאיו; ויאמר, תפתה וגם-תוכל--צא, ועשה-כן.  ב יח,כב ועתה, הנה נתן יהוה רוח שקר, בפי, נביאיך אלה; ויהוה, דיבר עליך רעה.    ב יח,כג וייגש צדקייהו בן-כנענה, ויך את-מיכיהו על-הלחי; ויאמר, אי זה הדרך עבר רוח-יהוה מאיתי--לדבר אותך.  ב יח,כד ויאמר מיכיהו, הנך רואה ביום ההוא, אשר תבוא חדר בחדר, להיחבא.  ב יח,כה ויאמר, מלך ישראל, קחו את-מיכיהו, והשיבוהו אל-אמון שר-העיר--ואל-יואש, בן-המלך.  ב יח,כו ואמרתם, כה אמר המלך, שימו זה, בית הכלא; והאכילוהו לחם לחץ, ומים לחץ, עד, שובי בשלום.  ב יח,כז ויאמר מיכיהו--אם-שוב תשוב בשלום, לא-דיבר יהוה בי; ויאמר, שמעו עמים כולם.  ב יח,כח ויעל מלך-ישראל ויהושפט מלך-יהודה, אל-רמות גלעד.  ב יח,כט ויאמר מלך ישראל אל-יהושפט, התחפש ובוא במלחמה, ואתה, לבש בגדיך; ויתחפש מלך ישראל, ויבואו במלחמה.  ב יח,ל ומלך ארם ציווה את-שרי הרכב אשר-לו, לאמור, לא תילחמו, את-הקטון את-הגדול:  כי אם-את-מלך ישראל, לבדו.  ב יח,לא ויהי כראות שרי הרכב את-יהושפט, והמה אמרו מלך ישראל הוא, ויסובו עליו, להילחם; ויזעק יהושפט ויהוה עזרו, ויסיתם אלוהים ממנו.  ב יח,לב ויהי, כראות שרי הרכב, כי לא-היה, מלך ישראל--וישובו, מאחריו.  ב יח,לג ואיש, משך בקשת לתומו, ויך את-מלך ישראל, בין הדבקים ובין השריין; ויאמר לרכב, הפוך ידך והוצאתני מן-המחנה--כי הוחליתי.  ב יח,לד ותעל המלחמה, ביום ההוא, ומלך ישראל היה מעמיד במרכבה נוכח ארם, עד-הערב; וימת, לעת בוא השמש.  ב יט,א וישב יהושפט מלך-יהודה אל-ביתו, בשלום--לירושלים.    ב יט,ב וייצא אל-פניו, יהוא בן-חנני החוזה, ויאמר אל-המלך יהושפט, הלרשע לעזור ולשונאי יהוה תאהב:  ובזאת עליך קצף, מלפני יהוה.  ב יט,ג אבל, דברים טובים נמצאו עימך:  כי-ביערת האשרות מן-הארץ, והכינות לבבך לדרוש האלוהים.  ב יט,ד ויישב יהושפט, בירושלים; וישב וייצא בעם, מבאר שבע עד-הר אפריים, וישיבם, אל-יהוה אלוהי אבותיהם.  ב יט,ה ויעמד שופטים בארץ, בכל-ערי יהודה הבצורות--לעיר ועיר.  ב יט,ו ויאמר אל-השופטים, ראו מה-אתם עושים--כי לא לאדם תשפטו, כי ליהוה; ועימכם, בדבר משפט.  ב יט,ז ועתה, יהי פחד-יהוה עליכם:  שמרו ועשו--כי-אין עם-יהוה אלוהינו עוולה ומשוא פנים, ומיקח-שוחד.  ב יט,ח וגם בירושלים העמיד יהושפט מן-הלויים והכוהנים, ומראשי האבות לישראל, למשפט יהוה, ולריב; וישובו, ירושלים.  ב יט,ט ויצו עליהם, לאמור:  כה תעשון ביראת יהוה, באמונה ובלבב שלם.  ב יט,י וכל-ריב אשר-יבוא עליכם מאחיכם היושבים בעריהם, בין-דם לדם בין-תורה למצוה לחוקים ולמשפטים, והזהרתם אותם, ולא יאשמו ליהוה והיה-קצף עליכם ועל-אחיכם:  כה תעשון, ולא תאשמו.  ב יט,יא והנה אמריהו כוהן הראש עליכם לכול דבר-יהוה, וזבדיהו בן-ישמעאל הנגיד לבית-יהודה לכול דבר-המלך, ושוטרים הלויים, לפניכם:  חזקו ועשו, ויהי יהוה עם-הטוב.  

ב כ,א ויהי אחרי-כן באו בני-מואב ובני עמון ועימהם מהעמונים, על-יהושפט--למלחמה.  ב כ,ב ויבואו, ויגידו ליהושפט לאמור, בא עליך המון רב מעבר לים, מארם; והנם בחצצון תמר, היא עין גדי.  ב כ,ג ויירא, וייתן יהושפט את-פניו לדרוש ליהוה; ויקרא-צום, על-כל-יהודה.  ב כ,ד וייקבצו יהודה, לבקש מיהוה; גם מכל-ערי יהודה, באו לבקש את-יהוה.  ב כ,ה ויעמוד יהושפט, בקהל יהודה וירושלים--בבית יהוה:  לפני, החצר החדשה.  ב כ,ו ויאמר, יהוה אלוהי אבותינו הלוא אתה-הוא אלוהים בשמיים, ואתה מושל, בכול ממלכות הגויים; ובידך כוח וגבורה, ואין עימך להתייצב.  ב כ,ז הלוא אתה אלוהינו, הורשת את-יושבי הארץ הזאת, מלפני, עמך ישראל; ותיתנה, לזרע אברהם אוהבך--לעולם.  ב כ,ח ויישבו-בה; ויבנו לך בה מקדש, לשמך לאמור.  ב כ,ט אם-תבוא עלינו רעה, חרב שפוט ודבר ורעב, נעמדה לפני הבית הזה ולפניך, כי שמך בבית הזה; ונזעק אליך מצרתנו, ותשמע ותושיע.  ב כ,י ועתה הנה בני-עמון ומואב והר-שעיר, אשר לא-נתת לישראל לבוא בהם, בבואם, מארץ מצריים:  כי סרו מעליהם, ולא השמידום.  ב כ,יא והנה-הם--גומלים, עלינו:  לבוא, לגרשנו, מירושתך, אשר הורשתנו.  ב כ,יב אלוהינו, הלוא תשפוט-בם, כי אין בנו כוח, לפני ההמון הרב הזה הבא עלינו; ואנחנו, לא נדע מה-נעשה--כי עליך, עינינו.  ב כ,יג וכל-יהודה--עומדים, לפני יהוה; גם-טפם, נשיהם ובניהם.    ב כ,יד ויחזיאל בן-זכריהו בן-בניה בן-יעיאל בן-מתניה, הלוי--מן-בני אסף:  הייתה עליו רוח יהוה, בתוך הקהל.  ב כ,טו ויאמר, הקשיבו כל-יהודה ויושבי ירושלים, והמלך, יהושפט:  כה-אמר יהוה לכם, אתם אל-תיראו ואל-תיחתו מפני ההמון הרב הזה--כי לא לכם המלחמה, כי לאלוהים.  ב כ,טז מחר רדו עליהם, הנם עולים במעלה הציץ; ומצאתם אותם בסוף הנחל, פני מדבר ירואל.  ב כ,יז לא לכם, להילחם בזאת:  התייצבו עמדו וראו את-ישועת יהוה עימכם יהודה וירושלים, אל-תיראו ואל-תיחתו--מחר צאו לפניהם, ויהוה עימכם.  ב כ,יח וייקוד יהושפט אפיים, ארצה; וכל-יהודה ויושבי ירושלים, נפלו לפני יהוה, להשתחוות, ליהוה.  ב כ,יט ויקומו הלויים מן-בני הקהתים, ומן-בני הקורחים--להלל, ליהוה אלוהי ישראל, בקול גדול, למעלה.  ב כ,כ וישכימו בבוקר, וייצאו למדבר תקוע; ובצאתם עמד יהושפט, ויאמר שמעוני יהודה ויושבי ירושלים--האמינו ביהוה אלוהיכם ותיאמנו, האמינו בנביאיו והצליחו.  ב כ,כא וייוועץ, אל-העם, ויעמד משוררים ליהוה, ומהללים להדרת-קודש--בצאת, לפני החלוץ, ואומרים הודו ליהוה, כי לעולם חסדו.  ב כ,כב ובעת החלו ברינה ותהילה, נתן יהוה מארבים על-בני עמון מואב והר-שעיר הבאים ליהודה--ויינגפו.  ב כ,כג ויעמדו בני עמון ומואב, על-יושבי הר-שעיר--להחרים ולהשמיד; וככלותם ביושבי שעיר, עזרו איש-בריעהו למשחית.  ב כ,כד ויהודה בא על-המצפה, למדבר; ויפנו, אל-ההמון, והנם פגרים נופלים ארצה, ואין פליטה.  ב כ,כה ויבוא יהושפט ועמו, לבוז את-שללם, וימצאו בהם לרוב ורכוש ופגרים וכלי חמודות, וינצלו להם לאין משא; ויהיו ימים שלושה, בוזזים את-השלל--כי רב-הוא.  ב כ,כו וביום הרביעי, נקהלו לעמק ברכה--כי-שם, בירכו את-יהוה; על-כן קראו את-שם המקום ההוא, עמק ברכה--עד-היום.  ב כ,כז וישובו כל-איש יהודה וירושלים, ויהושפט בראשם, לשוב אל-ירושלים, בשמחה:  כי-שימחם יהוה, מאויביהם.  ב כ,כח ויבואו, ירושלים, בנבלים ובכינורות, ובחצוצרות--אל-בית, יהוה.  ב כ,כט ויהי פחד אלוהים, על כל-ממלכות הארצות:  בשומעם--כי נלחם יהוה, עם אויבי ישראל.  ב כ,ל ותשקוט, מלכות יהושפט; וינח לו אלוהיו, מסביב.  

ב כ,לא וימלוך יהושפט, על-יהודה--בן-שלושים וחמש שנה במולכו, ועשרים וחמש שנה מלך בירושלים, ושם אימו, עזובה בת-שלחי.  ב כ,לב וילך, בדרך אביו אסא--ולא-סר ממנה:  לעשות הישר, בעיני יהוה.  ב כ,לג אך הבמות, לא-סרו; ועוד העם לא-הכינו לבבם, לאלוהי אבותיהם.  ב כ,לד ויתר דברי יהושפט, הראשונים והאחרונים--הנם כתובים, בדברי יהוא בן-חנני, אשר הועלה, על-ספר מלכי ישראל.  ב כ,לה ואחרי-כן, אתחבר יהושפט מלך-יהודה, עם, אחזיה מלך-ישראל; הוא, הרשיע לעשות.  ב כ,לו ויחברהו עימו, לעשות אונייות ללכת תרשיש; ויעשו אונייות, בעציון גבר.  ב כ,לז ויתנבא אליעזר בן-דודווהו, ממרשה, על-יהושפט, לאמור:  כהתחברך עם-אחזיהו, פרץ יהוה את-מעשיך, ויישברו אונייות, ולא עצרו ללכת אל-תרשיש.  ב כא,א וישכב יהושפט עם-אבותיו, וייקבר עם-אבותיו בעיר דויד; וימלוך יהורם בנו, תחתיו.  ב כא,ב ולו-אחים בני יהושפט, עזריה ויחיאל וזכריהו ועזריהו, ומיכאל, ושפטיהו:  כל-אלה, בני יהושפט מלך-ישראל.  ב כא,ג וייתן להם אביהם מתנות רבות לכסף ולזהב, ולמגדנות, עם-ערי מצורות, ביהודה; ואת-הממלכה נתן ליהורם, כי-הוא הבכור.  

ב כא,ד ויקם יהורם על-ממלכת אביו, ויתחזק, ויהרוג את-כל-אחיו, בחרב; וגם, משרי ישראל.  ב כא,ה בן-שלושים ושתיים שנה, יהורם במולכו; ושמונה שנים, מלך בירושלים.  ב כא,ו וילך בדרך מלכי ישראל, כאשר עשו בית אחאב--כי בת-אחאב, הייתה לו אישה; ויעש הרע, בעיני יהוה.  ב כא,ז ולא-אבה יהוה, להשחית את-בית דויד--למען הברית, אשר כרת לדויד; וכאשר אמר, לתת לו ניר ולבניו--כל-הימים.  ב כא,ח בימיו פשע אדום, מתחת יד-יהודה; וימליכו עליהם, מלך.  ב כא,ט ויעבור יהורם עם-שריו, וכל-הרכב עימו; ויהי, קם לילה, ויך את-אדום הסובב אליו, ואת שרי הרכב.  ב כא,י ויפשע אדום מתחת יד-יהודה, עד היום הזה--אז תפשע לבנה בעת ההיא, מתחת ידו:  כי עזב, את-יהוה אלוהי אבותיו.  ב כא,יא גם-הוא עשה-במות, בהרי יהודה; ויזן את-יושבי ירושלים, וידח את-יהודה.  

ב כא,יב ויבוא אליו מכתב, מאלייהו הנביא לאמור:  כה אמר יהוה, אלוהי דויד אביך--תחת אשר לא-הלכת בדרכי יהושפט אביך, ובדרכי אסא מלך-יהודה.  ב כא,יג ותלך, בדרך מלכי ישראל, ותזנה את-יהודה ואת-יושבי ירושלים, כהזנות בית אחאב; וגם את-אחיך בית-אביך הטובים ממך, הרגת.  ב כא,יד הנה יהוה, נוגף מגפה גדולה--בעמך; ובבניך ובנשיך, ובכל-רכושך.  ב כא,טו ואתה בחוליים רבים, במחלה מעיך, עד-ייצאו מעיך מן-החולי, ימים על-ימים.  ב כא,טז ויער יהוה על-יהורם, את רוח הפלשתים והערבים, אשר, על-יד כושים.  ב כא,יז ויעלו ביהודה, ויבקעוה, וישבו את כל-הרכוש הנמצא לבית-המלך, וגם-בניו ונשיו; ולא נשאר-לו בן, כי אם-יהואחז קטון בניו.  ב כא,יח ואחרי, כל-זאת--נגפו יהוה במעיו לחולי, לאין מרפא.  ב כא,יט ויהי לימים מימים וכעת צאת הקץ לימים שניים, יצאו מעיו עם-חולייו, וימת, בתחלואים רעים; ולא-עשו לו עמו שריפה, כשריפת אבותיו.  ב כא,כ בן-שלושים ושתיים, היה במולכו, ושמונה שנים, מלך בירושלים; וילך, בלא חמדה, ויקברוהו בעיר דויד, ולא בקברות המלכים.  ב כב,א וימליכו יושבי ירושלים את-אחזיהו בנו הקטון, תחתיו--כי כל-הראשונים הרג הגדוד, הבא בערבים למחנה; וימלוך אחזיהו בן-יהורם, מלך יהודה.  

ב כב,ב בן-ארבעים ושתיים שנה, אחזיהו במולכו, ושנה אחת, מלך בירושלים; ושם אימו, עתליהו בת-עומרי.  ב כב,ג גם-הוא הלך, בדרכי בית אחאב:  כי אימו הייתה יועצתו, להרשיע.  ב כב,ד ויעש הרע בעיני יהוה, כבית אחאב:  כי-המה היו-לו יועצים, אחרי מות אביו--למשחית לו.  ב כב,ה גם בעצתם, הלך, וילך את-יהורם בן-אחאב מלך ישראל למלחמה על-חזאל מלך-ארם, ברמות גלעד; ויכו הרמים, את-יורם.  ב כב,ו וישב להתרפא ביזרעאל, כי המכים אשר הכוהו ברמה, בהילחמו, את-חזאל מלך ארם; ועזריהו בן-יהורם מלך יהודה, ירד לראות את-יהורם בן-אחאב ביזרעאל--כי-חולה הוא.  ב כב,ז ומאלוהים, הייתה תבוסת אחזיהו, לבוא, אל-יורם; ובבואו, יצא עם-יהורם אל-יהוא בן-נמשי, אשר משחו יהוה, להכרית את-בית אחאב.  ב כב,ח ויהי, כהישפט יהוא עם-בית אחאב; וימצא את-שרי יהודה ובני אחי אחזיהו, משרתים לאחזיהו--ויהרגם.  ב כב,ט ויבקש את-אחזיהו וילכדוהו והוא מתחבא בשומרון, ויביאוהו אל-יהוא וימיתוהו, ויקברוהו, כי אמרו בן-יהושפט הוא אשר-דרש את-יהוה בכל-לבבו; ואין לבית אחזיהו, לעצור כוח לממלכה.  ב כב,י ועתליהו אם אחזיהו, ראתה כי מת בנה; ותקם, ותדבר את-כל-זרע הממלכה--לבית יהודה.  ב כב,יא ותיקח יהושבעת בת-המלך את-יואש בן-אחזיהו, ותגנוב אותו מתוך בני-המלך המומתים, ותיתן אותו ואת-מינקתו, בחדר המיטות; ותסתירהו יהושבעת בת-המלך יהורם אשת יהוידע הכוהן כי היא הייתה אחות אחזיהו, מפני עתליהו--ולא המיתתהו.  ב כב,יב ויהי איתם בבית האלוהים, מתחבא שש שנים; ועתליה, מולכת על-הארץ.  

ב כג,א ובשנה השביעית התחזק יהוידע, וייקח את-שרי המאות לעזריהו בן-ירוחם ולישמעאל בן-יהוחנן ולעזריהו בן-עובד ואת-מעשיהו בן-עדיהו ואת-אלישפט בן-זכרי--עימו בברית.  ב כג,ב ויסובו, ביהודה, ויקבצו את-הלויים מכל-ערי יהודה, וראשי האבות לישראל; ויבואו, אל-ירושלים.  ב כג,ג ויכרות כל-הקהל ברית בבית האלוהים, עם-המלך; ויאמר להם, הנה בן-המלך ימלוך, כאשר דיבר יהוה, על-בני דויד.  ב כג,ד זה הדבר, אשר תעשו:  השלישית מכם באי השבת, לכוהנים וללויים, לשוערי, הסיפים.  ב כג,ה והשלישית בבית המלך, והשלישית בשער היסוד; וכל-העם--בחצרות, בית יהוה.  ב כג,ו ואל-יבוא בית-יהוה, כי אם-הכוהנים והמשרתים ללויים--המה יבואו, כי-קודש המה; וכל-העם--ישמרו, משמרת יהוה.  ב כג,ז והקיפו הלויים את-המלך סביב, איש וכליו בידו, והבא אל-הבית, יומת; והיו את-המלך, בבואו ובצאתו.  ב כג,ח ויעשו הלויים וכל-יהודה, ככול אשר-ציווה יהוידע הכוהן, ויקחו איש את-אנשיו, באי השבת עם יוצאי השבת:  כי לא פטר יהוידע הכוהן, את-המחלקות.  ב כג,ט וייתן יהוידע הכוהן לשרי המאות, את-החניתים ואת-המגינות ואת-השלטים, אשר, למלך דויד--אשר, בית האלוהים.  ב כג,י ויעמד את-כל-העם ואיש שלחו בידו, מכתף הבית הימנית עד-כתף הבית השמאלית, למזבח, ולבית--על-המלך, סביב.  ב כג,יא ויוציאו את-בן-המלך, וייתנו עליו את-הנזר ואת-העדות, וימליכו, אותו; וימשחוהו יהוידע ובניו, ויאמרו יחי המלך.    ב כג,יב ותשמע עתליהו, את-קול העם הרצים, והמהללים, את-המלך; ותבוא אל-העם, בית יהוה.  ב כג,יג ותרא והנה המלך עומד על-עמודו במבוא, והשרים והחצוצרות על-המלך, וכל-עם הארץ שמח ותוקע בחצוצרות, והמשוררים בכלי השיר ומודיעים להלל; ותקרע עתליהו את-בגדיה, ותאמר קשר קשר.    ב כג,יד ויוצא יהוידע הכוהן את-שרי המאות פקודי החיל, ויאמר אליהם הוציאוה אל-מבית השדרות, והבא אחריה, יומת בחרב:  כי אמר הכוהן, לא תמיתוה בית יהוה.  ב כג,טו וישימו לה ידיים, ותבוא אל-מבוא שער-הסוסים בית המלך; וימיתוה, שם.  

ב כג,טז ויכרות יהוידע, ברית--בינו, ובין כל-העם ובין המלך:  להיות לעם, ליהוה.  ב כג,יז ויבואו כל-העם בית-הבעל וייתצוהו, ואת-מזבחותיו ואת-צלמיו שיברו; ואת, מתן כוהן הבעל, הרגו, לפני המזבחות.  ב כג,יח וישם יהוידע פקודות בית יהוה, ביד הכוהנים הלויים אשר חלק דויד על-בית יהוה, להעלות עולות יהוה ככתוב בתורת משה, בשמחה ובשיר--על, ידי דויד.  ב כג,יט ויעמד, השוערים, על-שערי, בית יהוה; ולא-יבוא טמא, לכל-דבר.  ב כג,כ וייקח את-שרי המאות ואת-האדירים ואת-המושלים בעם ואת כל-עם הארץ, ויורד את-המלך מבית יהוה, ויבואו בתוך-שער העליון, בית המלך; ויושיבו, את-המלך, על, כיסא הממלכה.  ב כג,כא וישמחו כל-עם-הארץ, והעיר שקטה; ואת-עתליהו, המיתו בחרב.  ב כד,א בן-שבע שנים, יואש במולכו, וארבעים שנה, מלך בירושלים; ושם אימו, צביה מבאר שבע.  ב כד,ב ויעש יואש הישר, בעיני יהוה, כל-ימי, יהוידע הכוהן.    ב כד,ג ויישא-לו יהוידע, נשים שתיים; ויולד, בנים ובנות.  ב כד,ד ויהי, אחרי-כן; היה עם-לב יואש, לחדש את-בית יהוה.  ב כד,ה ויקבוץ, את-הכוהנים והלויים, ויאמר להם צאו לערי יהודה וקבצו מכל-ישראל כסף לחזק את-בית אלוהיכם מדי שנה בשנה, ואתם תמהרו לדבר; ולא מיהרו, הלויים.  ב כד,ו ויקרא המלך, ליהוידע הראש, ויאמר לו מדוע לא-דרשת על-הלויים, להביא מיהודה ומירושלים את-משאת משה עבד-יהוה והקהל לישראל--לאוהל, העדות.  ב כד,ז כי עתליהו המרשעת, בניה פרצו את-בית האלוהים; וגם כל-קודשי בית-יהוה, עשו לבעלים.  ב כד,ח ויאמר המלך, ויעשו ארון אחד; וייתנוהו בשער בית-יהוה, חוצה.  ב כד,ט וייתנו-קול ביהודה ובירושלים, להביא ליהוה משאת משה עבד-האלוהים על-ישראל--במדבר.  ב כד,י וישמחו כל-השרים, וכל-העם; ויביאו וישליכו לארון, עד-לכלה.  ב כד,יא ויהי בעת יביא את-הארון אל-פקודת המלך, ביד הלויים, וכראותם כי-רב הכסף ובא סופר המלך ופקיד כוהן הראש, ויערו את-הארון ויישאוהו וישיבוהו אל-מקומו; כה עשו ליום ביום, ויאספו-כסף לרוב.  ב כד,יב וייתנהו המלך ויהוידע, אל-עושי מלאכת עבודת בית-יהוה, ויהיו שוכרים חוצבים וחרשים, לחדש בית יהוה; וגם לחרשי ברזל ונחושת, לחזק את-בית יהוה.  ב כד,יג ויעשו עושי המלאכה, ותעל ארוכה למלאכה בידם; ויעמידו את-בית האלוהים, על-מתכונתו--ויאמצוהו.  ב כד,יד וככלותם הביאו לפני המלך ויהוידע את-שאר הכסף, ויעשהו כלים לבית-יהוה כלי שרת, והעלות וכפות, וכלי זהב וכסף; ויהיו מעלים עולות בבית-יהוה, תמיד, כול, ימי יהוידע.  

ב כד,טו ויזקן יהוידע וישבע ימים, וימות--בן-מאה ושלושים שנה, במותו.  ב כד,טז ויקברוהו בעיר-דויד, עם-המלכים:  כי-עשה טובה בישראל, ועם האלוהים וביתו.  

ב כד,יז ואחרי מות, יהוידע, באו שרי יהודה, וישתחוו למלך; אז שמע המלך, אליהם.  ב כד,יח ויעזבו, את-בית יהוה אלוהי אבותיהם, ויעבדו את-האשרים, ואת-העצבים; ויהי-קצף, על-יהודה וירושלים, באשמתם, זאת.  ב כד,יט וישלח בהם נביאים, להשיבם אל-יהוה; ויעידו בם, ולא האזינו.    ב כד,כ ורוח אלוהים, לבשה את-זכריה בן-יהוידע הכוהן, ויעמוד, מעל לעם; ויאמר להם כה אמר האלוהים, למה אתם עוברים את-מצוות יהוה ולא תצליחו--כי-עזבתם את-יהוה, ויעזוב אתכם.  ב כד,כא ויקשרו עליו, וירגמוהו אבן במצות המלך, בחצר, בית יהוה.  ב כד,כב ולא-זכר יואש המלך, החסד אשר עשה יהוידע אביו עימו, ויהרוג, את-בנו; וכמותו אמר, ירא יהוה וידרוש.  

ב כד,כג ויהי לתקופת השנה, עלה עליו חיל ארם, ויבואו אל-יהודה וירושלים, וישחיתו את-כל-שרי העם מעם; וכל-שללם שילחו, למלך דרמשק.  ב כד,כד כי במצער אנשים באו חיל ארם, ויהוה נתן בידם חיל לרוב מאוד--כי עזבו, את-יהוה אלוהי אבותיהם; ואת-יואש, עשו שפטים.  ב כד,כה ובלכתם ממנו, כי-עזבו אותו במחלויים רבים, התקשרו עליו עבדיו בדמי בני יהוידע הכוהן, ויהרגוהו על-מיטתו וימות; ויקברוהו בעיר דויד, ולא קברוהו בקברות המלכים.  ב כד,כו ואלה, המתקשרים עליו:  זבד, בן-שמעת העמונית, ויהוזבד, בן-שמרית המואבית.  ב כד,כז ובניו יירב המשא עליו, ויסוד בית האלוהים--הנם כתובים, על-מדרש ספר המלכים; וימלוך אמציהו בנו, תחתיו.  

ב כה,א בן-עשרים וחמש שנה, מלך אמציהו, ועשרים ותשע שנה, מלך בירושלים; ושם אימו, יהועדן מירושלים.  ב כה,ב ויעש הישר, בעיני יהוה:  רק, לא בלבב שלם.  ב כה,ג ויהי, כאשר חזקה הממלכה עליו; ויהרוג, את-עבדיו, המכים, את-המלך אביו.  ב כה,ד ואת-בניהם, לא המית:  כי ככתוב בתורה בספר משה אשר-ציווה יהוה לאמור, לא-ימותו אבות על-בנים ובנים לא-ימותו על-אבות--כי איש בחטאו, ימותו.  ב כה,ה ויקבוץ אמציהו, את-יהודה, ויעמידם לבית-אבות לשרי האלפים ולשרי המאות, לכל-יהודה ובנימין; ויפקדם, למבן עשרים שנה ומעלה, וימצאם שלוש-מאות אלף בחור יוצא צבא, אוחז רומח וצינה.  ב כה,ו וישכור מישראל, מאה אלף גיבור חיל--במאה כיכר-כסף.  ב כה,ז ואיש האלוהים, בא אליו לאמור, המלך, אל-יבוא עימך צבא ישראל:  כי אין יהוה עם-ישראל, כול בני אפריים.  ב כה,ח כי אם-בוא אתה, עשה חזק למלחמה--יכשילך האלוהים לפני אויב, כי יש-כוח באלוהים לעזור ולהכשיל.  ב כה,ט ויאמר אמציהו, לאיש האלוהים, ומה-לעשות למאת הכיכר, אשר נתתי לגדוד ישראל; ויאמר, איש האלוהים, יש ליהוה, לתת לך הרבה מזה.  ב כה,י ויבדילם אמציהו, להגדוד אשר-בא אליו מאפריים, ללכת, למקומם; וייחר אפם מאוד ביהודה, וישובו למקומם בחורי-אף.    ב כה,יא ואמציהו, התחזק, וינהג את-עמו, וילך גיא המלח; ויך את-בני-שעיר, עשרת אלפים.  ב כה,יב ועשרת אלפים חיים, שבו בני יהודה, ויביאום, לראש הסלע; וישליכום מראש-הסלע, וכולם נבקעו.  ב כה,יג ובני הגדוד, אשר השיב אמציהו מלכת עימו למלחמה, ויפשטו בערי יהודה, משומרון ועד-בית חורון; ויכו מהם שלושת אלפים, ויבוזו ביזה רבה.  

ב כה,יד ויהי, אחרי בוא אמציהו מהכות את-אדומים, ויבא את-אלוהי בני שעיר, ויעמידם לו לאלוהים; ולפניהם ישתחווה, ולהם יקטר.  ב כה,טו וייחר-אף יהוה, באמציהו; וישלח אליו, נביא, ויאמר לו למה דרשת את-אלוהי העם, אשר לא-הצילו את-עמם מידך.  ב כה,טז ויהי בדברו אליו, ויאמר לו הליועץ למלך נתנוך--חדל-לך, למה יכוך; ויחדל הנביא, ויאמר ידעתי כי-יעץ אלוהים להשחיתך--כי-עשית זאת, ולא שמעת לעצתי.  

ב כה,יז וייוועץ, אמציהו מלך יהודה, וישלח אל-יואש בן-יהואחז בן-יהוא מלך ישראל, לאמור:  לך, נתראה פנים.  ב כה,יח וישלח יואש מלך-ישראל, אל-אמציהו מלך-יהודה לאמור, החוח אשר בלבנון שלח אל-הארז אשר בלבנון לאמור, תנה-את-בתך לבני לאישה; ותעבור חית השדה, אשר בלבנון, ותרמוס, את-החוח.  ב כה,יט אמרת, הנה הכית את-אדום, ונשאך ליבך, להכביד; עתה, שבה בביתך--למה תתגרה ברעה, ונפלת אתה ויהודה עימך.  ב כה,כ ולא-שמע אמציהו--כי מהאלוהים היא, למען תיתם ביד:  כי דרשו, את אלוהי אדום.  ב כה,כא ויעל יואש מלך-ישראל ויתראו פנים, הוא ואמציהו מלך-יהודה, בבית שמש, אשר ליהודה.  ב כה,כב ויינגף יהודה, לפני ישראל; וינוסו, איש לאוהליו.  ב כה,כג ואת אמציהו מלך-יהודה בן-יואש בן-יהואחז, תפש יואש מלך-ישראל--בבית שמש; ויביאהו, ירושלים, ויפרוץ בחומת ירושלים משער אפריים עד-שער הפונה, ארבע מאות אמה.  ב כה,כד וכל-הזהב והכסף ואת כל-הכלים הנמצאים בבית-האלוהים עם-עובד אדום, ואת-אוצרות בית המלך, ואת, בני התערובות; וישב, שומרון.  

ב כה,כה ויחי אמציהו בן-יואש, מלך יהודה, אחרי מות, יואש בן-יהואחז מלך ישראל--חמש עשרה, שנה.  ב כה,כו ויתר דברי אמציהו, הראשונים והאחרונים--הלוא הנם כתובים, על-ספר מלכי-יהודה וישראל.  ב כה,כז ומעת, אשר-סר אמציהו מאחרי יהוה, ויקשרו עליו קשר בירושלים, וינס לכישה; וישלחו אחריו לכישה, וימיתוהו שם.  ב כה,כח ויישאוהו, על-הסוסים; ויקברו אותו עם-אבותיו, בעיר יהודה.  ב כו,א ויקחו כל-עם יהודה, את-עוזייהו, והוא, בן-שש עשרה שנה; וימליכו אותו, תחת אביו אמציהו.  ב כו,ב הוא בנה את-אילות, וישיבהא ליהודה, אחרי שכב-המלך, עם-אבותיו.  

ב כו,ג בן-שש עשרה שנה, עוזייהו במולכו, וחמישים ושתיים שנה, מלך בירושלים; ושם אימו, יכוליה מן-ירושלים.  ב כו,ד ויעש הישר, בעיני יהוה:  ככול אשר-עשה, אמציהו אביו.  ב כו,ה ויהי, לדרוש אלוהים, בימי זכריהו, המבין בראות האלוהים; ובימי דורשו את-יהוה, הצליחו האלוהים.  ב כו,ו וייצא, ויילחם בפלשתים, ויפרוץ את-חומת גת ואת חומת יבנה, ואת חומת אשדוד; ויבנה ערים, באשדוד ובפלשתים.  ב כו,ז ויעזרהו האלוהים על-פלשתים ועל-הערבים, היושבים בגור-בעל--והמעונים.  ב כו,ח וייתנו העמונים מנחה, לעוזייהו; וילך שמו עד-לבוא מצריים, כי החזיק עד-למעלה.  ב כו,ט וייבן עוזייהו מגדלים בירושלים, על-שער הפינה ועל-שער הגיא ועל-המקצוע; ויחזקם.  ב כו,י וייבן מגדלים במדבר, ויחצוב בורות רבים--כי מקנה-רב היה לו, ובשפילה ובמישור; איכרים וכורמים, בהרים ובכרמל--כי-אוהב אדמה, היה.    ב כו,יא ויהי לעוזייהו חיל עושה מלחמה יוצאי צבא לגדוד, במספר פקודתם, ביד יעיאל הסופר, ומעשיהו השוטר--על, יד-חנניהו, משרי, המלך.  ב כו,יב כול מספר ראשי האבות, לגיבורי חיל--אלפיים, ושש מאות.  ב כו,יג ועל-ידם חיל צבא שלוש מאות אלף, ושבעת אלפים וחמש מאות, עושי מלחמה, בכוח חיל--לעזור למלך, על-האויב.  ב כו,יד ויכן להם עוזייהו לכל-הצבא, מגינים ורמחים וכובעים, ושריונות, וקשתות--ולאבני, קלעים.  ב כו,טו ויעש בירושלים חישבונות מחשבת חושב, להיות על-המגדלים ועל-הפינות, לירוא בחיצים, ובאבנים גדולות; וייצא שמו עד-למרחוק, כי-הפליא להיעזר עד כי-חזק.  ב כו,טז וכחזקתו, גבה ליבו עד-להשחית, וימעל, ביהוה אלוהיו; ויבוא אל-היכל יהוה, להקטיר על-מזבח הקטורת.  ב כו,יז ויבוא אחריו, עזריהו הכוהן; ועימו כוהנים ליהוה, שמונים--בני-חיל.  ב כו,יח ויעמדו על-עוזייהו המלך, ויאמרו לו לא-לך עוזייהו להקטיר ליהוה--כי לכוהנים בני-אהרון המקודשים, להקטיר:  צא מן-המקדש כי מעלת, ולא-לך לכבוד מיהוה אלוהים.  ב כו,יט ויזעף, עוזייהו, ובידו מקטרת, להקטיר; ובזעפו עם-הכוהנים, והצרעת זרחה במצחו לפני הכוהנים בבית יהוה, מעל, למזבח הקטורת.  ב כו,כ וייפן אליו עזריהו כוהן הראש וכל-הכוהנים, והנה-הוא מצורע במצחו, ויבהילוהו, משם; וגם-הוא נדחף לצאת, כי ניגעו יהוה.  ב כו,כא ויהי עוזייהו המלך מצורע עד-יום מותו, ויישב בית החופשית מצורע--כי נגזר, מבית יהוה; ויותם בנו על-בית המלך, שופט את-עם הארץ.  ב כו,כב ויתר דברי עוזייהו, הראשונים והאחרונים--כתב ישעיהו בן-אמוץ, הנביא.  ב כו,כג וישכב עוזייהו עם-אבותיו, ויקברו אותו עם-אבותיו בשדה הקבורה אשר למלכים--כי אמרו, מצורע הוא; וימלוך יותם בנו, תחתיו.  

ב כז,א בן-עשרים וחמש שנה, יותם במולכו, ושש-עשרה שנה, מלך בירושלים; ושם אימו, ירושה בת-צדוק.  ב כז,ב ויעש הישר בעיני יהוה, ככול אשר-עשה עוזייהו אביו--רק, לא-בא אל-היכל יהוה; ועוד העם, משחיתים.  ב כז,ג הוא, בנה את-שער בית-יהוה--העליון; ובחומת העופל בנה, לרוב.  ב כז,ד וערים בנה, בהר-יהודה; ובחורשים בנה, בירנייות ומגדלים.  ב כז,ה והוא נלחם עם-מלך בני-עמון, ויחזק עליהם, וייתנו-לו בני-עמון בשנה ההיא מאה כיכר-כסף, ועשרת אלפים כורים חיטים ושעורים עשרת אלפים:  זאת, השיבו לו בני עמון, ובשנה השנית, והשלישית.  ב כז,ו ויתחזק, יותם:  כי הכין דרכיו, לפני יהוה אלוהיו.  ב כז,ז ויתר דברי יותם, וכל-מלחמותיו ודרכיו--הנם כתובים, על-ספר מלכי-ישראל ויהודה.  ב כז,ח בן-עשרים וחמש שנה, היה במולכו; ושש-עשרה שנה, מלך בירושלים.  ב כז,ט וישכב יותם עם-אבותיו, ויקברו אותו בעיר דויד; וימלוך אחז בנו, תחתיו.  

ב כח,א בן-עשרים שנה, אחז במולכו, ושש-עשרה שנה, מלך בירושלים; ולא-עשה הישר בעיני יהוה, כדויד אביו.  ב כח,ב וילך, בדרכי מלכי ישראל; וגם מסכות עשה, לבעלים.  ב כח,ג והוא הקטיר, בגיא בן-הינום; ויבער את-בניו, באש, כתועבות הגויים, אשר הוריש יהוה מפני בני ישראל.  ב כח,ד ויזבח ויקטר בבמות, ועל-הגבעות, ותחת, כל-עץ רענן.  ב כח,ה וייתנהו יהוה אלוהיו, ביד מלך ארם, ויכו-בו, וישבו ממנו שביה גדולה ויביאו דרמשק; וגם ביד-מלך ישראל, ניתן, ויך-בו, מכה גדולה.    ב כח,ו ויהרוג פקח בן-רמליהו ביהודה, מאה ועשרים אלף ביום אחד--הכול בני-חיל:  בעוזבם, את-יהוה אלוהי אבותם.  ב כח,ז ויהרוג זכרי גיבור אפריים, את-מעשיהו בן-המלך, ואת-עזריקם, נגיד הבית; ואת-אלקנה, משנה המלך.    ב כח,ח וישבו בני-ישראל מאחיהם מאתיים אלף, נשים בנים ובנות, וגם-שלל רב, בזזו מהם; ויביאו את-השלל, לשומרון.    ב כח,ט ושם היה נביא ליהוה, עודד שמו, וייצא לפני הצבא הבא לשומרון, ויאמר להם הנה בחמת יהוה אלוהי-אבותיכם על-יהודה נתנם בידכם; ותהרגו-בם בזעף, עד לשמיים הגיע.  ב כח,י ועתה בני-יהודה וירושלים, אתם אומרים, לכבוש לעבדים ולשפחות, לכם; הלוא רק-אתם עימכם אשמות, ליהוה אלוהיכם.  ב כח,יא ועתה שמעוני--והשיבו השביה, אשר שביתם מאחיכם:  כי חרון אף-יהוה, עליכם.    ב כח,יב ויקומו אנשים מראשי בני-אפריים, עזריהו בן-יהוחנן ברכיהו בן-משילמות, ויחזקייהו בן-שלום, ועמשא בן-חדליי--על-הבאים, מן-הצבא.  ב כח,יג ויאמרו להם, לא-תביאו את-השביה הנה--כי לאשמת יהוה עלינו אתם אומרים, להוסיף על-חטאותינו ועל-אשמתנו:  כי-רבה אשמה לנו, וחרון אף על-ישראל.    ב כח,יד ויעזוב החלוץ, את-השביה ואת-הביזה, לפני השרים, וכל-הקהל.  ב כח,טו ויקומו האנשים אשר-ניקבו בשמות ויחזיקו בשביה, וכל-מערומיהם הלבישו מן-השלל, וילבישום וינעילום ויאכילום וישקום ויסוכום וינהלום בחמורים לכל-כושל, ויביאום ירחו עיר-התמרים אצל אחיהם; וישובו, שומרון.  

ב כח,טז בעת ההיא, שלח המלך אחז על-מלכי אשור--לעזור לו.  ב כח,יז ועוד אדומים, באו; ויכו ביהודה, וישבו-שבי.  ב כח,יח ופלשתים פשטו, בערי השפילה והנגב ליהודה, וילכדו את-בית-שמש ואת-איילון ואת-הגדרות ואת-שוכו ובנותיה ואת-תמנה ובנותיה, ואת-גמזו ואת-בנותיה; ויישבו, שם.  ב כח,יט כי-הכניע יהוה את-יהודה, בעבור אחז מלך-ישראל:  כי הפריע ביהודה, ומעול מעל ביהוה.  ב כח,כ ויבוא עליו, תילגת פלנאסר מלך אשור; ויצר לו, ולא חזקו.  ב כח,כא כי-חלק אחז את-בית יהוה, ואת-בית המלך והשרים; וייתן למלך אשור, ולא לעזרה לו.  ב כח,כב ובעת הצר לו, ויוסף למעול ביהוה:  הוא, המלך אחז.  ב כח,כג ויזבח, לאלוהי דרמשק המכים בו, ויאמר כי אלוהי מלכי-ארם הם מעזרים אותם, להם אזבח ויעזרוני; והם היו-לו להכשילו, ולכל-ישראל.  ב כח,כד ויאסוף אחז את-כלי בית-האלוהים, ויקצץ את-כלי בית-האלוהים, ויסגור, את-דלתות בית-יהוה; ויעש לו מזבחות בכל-פינה, בירושלים.  ב כח,כה ובכל-עיר ועיר ליהודה עשה במות, לקטר לאלוהים אחרים; ויכעס, את-יהוה אלוהי אבותיו.  ב כח,כו ויתר דבריו וכל-דרכיו, הראשונים והאחרונים--הנם כתובים, על-ספר מלכי-יהודה וישראל.  ב כח,כז וישכב אחז עם-אבותיו, ויקברוהו בעיר בירושלים--כי לא הביאוהו, לקברי מלכי ישראל; וימלוך יחזקייהו בנו, תחתיו.  

ב כט,א יחזקייהו מלך, בן-עשרים וחמש שנה, ועשרים ותשע שנה, מלך בירושלים; ושם אימו, אבייה בת-זכריהו.  ב כט,ב ויעש הישר, בעיני יהוה:  ככול אשר-עשה, דויד אביו.  ב כט,ג הוא בשנה הראשונה למולכו בחודש הראשון, פתח את-דלתות בית-יהוה--ויחזקם.  ב כט,ד ויבא את-הכוהנים, ואת-הלויים; ויאספם, לרחוב המזרח.  ב כט,ה ויאמר להם, שמעוני הלויים:  עתה התקדשו, וקדשו את-בית יהוה אלוהי אבותיכם, והוציאו את-הנידה, מן-הקודש.  ב כט,ו כי-מעלו אבותינו, ועשו הרע בעיני יהוה-אלוהינו--ויעזבוהו; ויסבו פניהם ממשכן יהוה, וייתנו-עורף.  ב כט,ז גם סגרו דלתות האולם, ויכבו את-הנרות, וקטורת, לא הקטירו; ועולה לא-העלו בקודש, לאלוהי ישראל.  ב כט,ח ויהי קצף יהוה, על-יהודה וירושלים; וייתנם לזעווה לשמה ולשריקה, כאשר אתם רואים בעיניכם.  ב כט,ט והנה נפלו אבותינו, בחרב; ובנינו ובנותינו ונשינו בשבי, על-זאת.  ב כט,י עתה, עם-לבבי, לכרות ברית, ליהוה אלוהי ישראל; וישוב ממנו, חרון אפו.  ב כט,יא בניי, עתה אל-תישלו:  כי-בכם בחר יהוה, לעמוד לפניו לשרתו, ולהיות לו, משרתים ומקטירים.  

ב כט,יב ויקומו הלויים מחת בן-עמשיי ויואל בן-עזריהו, מן-בני הקהתי, ומן-בני מררי, קיש בן-עבדי ועזריהו בן-יהללאל;    ומן-הגרשוני--יואח בן-זימה, ועדן בן-יואח.  ב כט,יג ומן-בני, אליצפן, שמרי, ויעיאל; ומן-בני אסף, זכריהו ומתניהו.    ב כט,יד ומן-בני הימן, יחיאל ושמעי;    ומן-בני ידותון, שמעיה ועוזיאל.  ב כט,טו ויאספו את-אחיהם ויתקדשו, ויבואו כמצות-המלך בדברי יהוה, לטהר, בית יהוה.  ב כט,טז ויבואו הכוהנים לפנימה בית-יהוה, לטהר, ויוציאו את כל-הטומאה אשר מצאו בהיכל יהוה, לחצר בית יהוה; ויקבלו, הלויים, להוציא לנחל-קדרון, חוצה.  ב כט,יז ויחלו באחד לחודש הראשון, לקדש, וביום שמונה לחודש באו לאולם יהוה, ויקדשו את-בית-יהוה לימים שמונה; וביום שישה עשר לחודש הראשון, כילו.    ב כט,יח ויבואו פנימה, אל-חזקייהו המלך, ויאמרו, טיהרנו את-כל-בית יהוה:  את-מזבח העולה ואת-כל-כליו, ואת-שולחן המערכת ואת-כל-כליו.  ב כט,יט ואת כל-הכלים, אשר הזניח המלך אחז במלכותו במעלו--הכנו והקדשנו; והנם, לפני מזבח יהוה.    ב כט,כ וישכם, יחזקייהו המלך, ויאסוף, את שרי העיר; ויעל, בית יהוה.  ב כט,כא ויביאו פרים-שבעה ואילים שבעה וכבשים שבעה, וצפירי עיזים שבעה לחטאת, על-הממלכה ועל-המקדש, ועל-יהודה; ויאמר, לבני אהרון הכוהנים, להעלות, על-מזבח יהוה.  ב כט,כב וישחטו, הבקר, ויקבלו הכוהנים את-הדם, ויזרקו המזבחה; וישחטו האילים, ויזרקו הדם המזבחה, וישחטו הכבשים, ויזרקו הדם המזבחה.  ב כט,כג ויגישו את-שעירי החטאת, לפני המלך והקהל; ויסמכו ידיהם, עליהם.  ב כט,כד וישחטום, הכוהנים, ויחטאו את-דמם המזבחה, לכפר על-כל-ישראל:  כי לכל-ישראל אמר המלך, העולה והחטאת.  ב כט,כה ויעמד את-הלויים בית יהוה, במצלתיים בנבלים ובכינורות, במצות דויד וגד חוזה-המלך, ונתן הנביא:  כי ביד-יהוה המצוה, ביד-נביאיו.  ב כט,כו ויעמדו הלויים בכלי דויד, והכוהנים בחצוצרות.  

ב כט,כז ויאמר, חזקייהו, להעלות העולה, להמזבח; ובעת החל העולה, החל שיר-יהוה והחצוצרות, ועל-ידי, כלי דויד מלך-ישראל.  ב כט,כח וכל-הקהל, משתחווים, והשיר משורר, והחצוצרות מחצרים:  הכול, עד לכלות העולה.  ב כט,כט וככלות, להעלות:  כרעו, המלך וכל-הנמצאים איתו--וישתחוו.  ב כט,ל ויאמר יחזקייהו המלך והשרים, ללויים, להלל ליהוה, בדברי דויד ואסף החוזה; ויהללו, עד-לשמחה, וייקדו, וישתחוו.  

ב כט,לא ויען יחזקייהו ויאמר, עתה מילאתם ידכם ליהוה, גושו והביאו זבחים ותודות, לבית יהוה; ויביאו הקהל זבחים ותודות, וכל-נדיב לב עולות.  ב כט,לב ויהי מספר העולה, אשר הביאו הקהל--בקר שבעים, אילים מאה כבשים מאתיים:  לעולה ליהוה, כל-אלה.  ב כט,לג והקודשים--בקר שש מאות, וצאן שלושת אלפים.  ב כט,לד רק הכוהנים, היו למעט, ולא יכלו, להפשיט את-כל-העולות; ויחזקום אחיהם הלויים, עד-כלות המלאכה ועד יתקדשו הכוהנים--כי הלויים ישרי לבב, להתקדש מהכוהנים.  ב כט,לה וגם-עולה לרוב בחלבי השלמים, ובנסכים--לעולה; ותיכון, עבודת בית-יהוה.  ב כט,לו וישמח יחזקייהו וכל-העם, על ההכין האלוהים לעם:  כי בפתאום, היה הדבר.  

ב ל,א וישלח יחזקייהו על-כל-ישראל ויהודה, וגם-איגרות כתב על-אפריים ומנשה, לבוא לבית-יהוה, בירושלים--לעשות פסח, ליהוה אלוהי ישראל.  ב ל,ב וייוועץ המלך ושריו וכל-הקהל, בירושלים, לעשות הפסח, בחודש השני.  ב ל,ג כי לא יכלו לעשותו, בעת ההיא:  כי הכוהנים לא-התקדשו למדיי, והעם לא-נאספו לירושלים.  ב ל,ד ויישר הדבר, בעיני המלך, ובעיני, כל-הקהל.  ב ל,ה ויעמידו דבר, להעביר קול בכל-ישראל מבאר-שבע ועד-דן--לבוא לעשות פסח ליהוה אלוהי-ישראל, בירושלים:  כי לא לרוב עשו, ככתוב.  ב ל,ו וילכו הרצים באיגרות מיד המלך ושריו, בכל-ישראל ויהודה, וכמצות המלך, לאמור:  בני ישראל, שובו אל-יהוה אלוהי אברהם יצחק וישראל, וישוב אל-הפליטה, הנשארת לכם מכף מלכי אשור.  ב ל,ז ואל-תהיו, כאבותיכם וכאחיכם, אשר מעלו, ביהוה אלוהי אבותיהם; וייתנם לשמה, כאשר אתם רואים.  ב ל,ח עתה, אל-תקשו עורפכם כאבותיכם:  תנו-יד ליהוה, ובואו למקדשו אשר הקדיש לעולם, ועבדו את-יהוה אלוהיכם, וישוב מכם חרון אפו.  ב ל,ט כי בשובכם על-יהוה, אחיכם ובניכם לרחמים לפני שוביהם, ולשוב, לארץ הזאת:  כי-חנון ורחום, יהוה אלוהיכם, ולא-יסיר פנים מכם, אם-תשובו אליו.    ב ל,י ויהיו הרצים עוברים מעיר לעיר, בארץ-אפריים ומנשה--ועד-זבולון; ויהיו משחיקים עליהם, ומלעיגים בם.  ב ל,יא אך-אנשים מאשר ומנשה, ומזבולון--נכנעו, ויבואו לירושלים.  ב ל,יב גם ביהודה, הייתה יד האלוהים, לתת להם, לב אחד:  לעשות מצות המלך, והשרים--בדבר יהוה.  ב ל,יג וייאספו ירושלים עם-רב, לעשות את-חג המצות בחודש השני--קהל, לרוב מאוד.  ב ל,יד ויקומו--ויסירו את-המזבחות, אשר בירושלים; ואת כל-המקטרות הסירו, וישליכו לנחל קדרון.  ב ל,טו וישחטו הפסח, בארבעה עשר לחודש השני; והכוהנים והלויים נכלמו ויתקדשו, ויביאו עולות בית יהוה.  ב ל,טז ויעמדו על-עומדם כמשפטם, כתורת משה איש-האלוהים; הכוהנים זורקים את-הדם, מיד הלויים.  ב ל,יז כי-רבת בקהל, אשר לא-התקדשו; והלויים על-שחיטת הפסחים, לכול לא טהור--להקדיש, ליהוה.  ב ל,יח כי מרבית העם רבת מאפריים ומנשה יששכר וזבולון, לא היטהרו--כי-אכלו את-הפסח, בלא ככתוב:  כי התפלל יחזקייהו עליהם לאמור, יהוה הטוב יכפר בעד.  ב ל,יט כל-לבבו הכין, לדרוש האלוהים יהוה אלוהי אבותיו; ולא, כטוהרת הקודש.    ב ל,כ וישמע יהוה אל-יחזקייהו, וירפא את-העם.    ב ל,כא ויעשו בני-ישראל הנמצאים בירושלים את-חג המצות, שבעת ימים--בשמחה גדולה; ומהללים ליהוה יום ביום הלויים והכוהנים, בכלי-עוז--ליהוה.    ב ל,כב וידבר יחזקייהו, על-לב כל-הלויים--המשכילים שכל-טוב, ליהוה; ויאכלו את-המועד, שבעת הימים, מזבחים זבחי שלמים, ומתוודים ליהוה אלוהי אבותיהם.    ב ל,כג וייוועצו, כל-הקהל, לעשות, שבעת ימים אחרים; ויעשו שבעת-ימים, שמחה.  ב ל,כד כי חזקייהו מלך-יהודה הרים לקהל אלף פרים, ושבעת אלפים צאן,    והשרים הרימו לקהל פרים אלף, וצאן עשרת אלפים; ויתקדשו כוהנים, לרוב.  ב ל,כה וישמחו כל-קהל יהודה, והכוהנים והלויים, וכל-הקהל, הבאים מישראל; והגרים, הבאים מארץ ישראל, והיושבים, ביהודה.  ב ל,כו ותהי שמחה-גדולה, בירושלים:  כי מימי שלמה בן-דויד, מלך ישראל, לא כזאת, בירושלים.    ב ל,כז ויקומו הכוהנים הלויים, ויברכו את-העם, ויישמע, בקולם; ותבוא תפילתם למעון קודשו, לשמיים.  

ב לא,א וככלות כל-זאת, יצאו כל-ישראל הנמצאים לערי יהודה, וישברו המצבות ויגדעו האשרים וינתצו את-הבמות ואת-המזבחות מכל-יהודה ובנימין ובאפריים ומנשה, עד-לכלה; וישובו כל-בני ישראל, איש לאחוזתו--לעריהם.  

ב לא,ב ויעמד יחזקייהו את-מחלקות הכוהנים והלויים על-מחלקותם איש כפי עבודתו, לכוהנים וללויים, לעולה, ולשלמים--לשרת ולהודות ולהלל, בשערי מחנות יהוה.    ב לא,ג ומנת המלך מן-רכושו לעולות, לעולות הבוקר והערב, והעולות, לשבתות ולחודשים ולמועדים--ככתוב, בתורת יהוה.  ב לא,ד ויאמר לעם, ליושבי ירושלים, לתת, מנת הכוהנים והלויים--למען יחזקו, בתורת יהוה.  ב לא,ה וכפרוץ הדבר, הרבו בני-ישראל ראשית דגן תירוש ויצהר ודבש, וכול, תבואת שדה; ומעשר הכול לרוב, הביאו.  ב לא,ו ובני ישראל ויהודה, היושבים בערי יהודה--גם-הם מעשר בקר וצאן, ומעשר קודשים המקודשים ליהוה אלוהיהם:  הביאו, וייתנו ערימות ערימות.    ב לא,ז בחודש, השלישי, החלו הערימות, לייסוד; ובחודש השביעי, כילו.    ב לא,ח ויבואו יחזקייהו והשרים, ויראו את-הערימות; ויברכו, את-יהוה, ואת, עמו ישראל.  

ב לא,ט וידרוש יחזקייהו, על-הכוהנים והלויים--על-הערימות.  ב לא,י ויאמר אליו, עזריהו הכוהן הראש--לבית צדוק:  ויאמר מהחל התרומה לביא בית-יהוה, אכול ושבוע והותר עד-לרוב--כי יהוה בירך את-עמו, והנותר את-ההמון הזה.    ב לא,יא ויאמר יחזקייהו, להכין לשכות בבית יהוה--ויכינו.  ב לא,יב ויביאו את-התרומה והמעשר והקודשים, באמונה; ועליהם נגיד כנניהו הלוי, ושמעי אחיהו משנה.  ב לא,יג ויחיאל ועזזיהו ונחת ועשהאל וירימות ויוזבד, ואליאל ויסמכיהו, ומחת, ובניהו--פקידים, מיד כנניהו ושמעי אחיו, במפקד יחזקייהו המלך, ועזריהו נגיד בית-האלוהים.  ב לא,יד וקורא בן-ימנה הלוי השוער למזרחה, על נדבות האלוהים--לתת תרומת יהוה, וקודשי הקודשים.  ב לא,טו ועל-ידו עדן ומנימין וישוע ושמעיהו אמריהו ושכניהו, בערי הכוהנים--באמונה:  לתת לאחיהם במחלקות, כגדול כקטן.  ב לא,טז מלבד התייחשם לזכרים, מבן שלוש שנים ולמעלה, לכל-הבא לבית-יהוה, לדבר-יום ביומו--לעבודתם, במשמרותם כמחלקותיהם.  ב לא,יז ואת התייחש הכוהנים, לבית אבותיהם, והלויים, מבן עשרים שנה ולמעלה--במשמרותיהם, במחלקותיהם.  ב לא,יח ולהתייחש, בכל-טפם נשיהם ובניהם ובנותיהם--לכל-קהל:  כי באמונתם, יתקדשו-קודש.  ב לא,יט ולבני אהרון הכוהנים בשדי מגרש עריהם, בכל-עיר ועיר, אנשים, אשר ניקבו בשמות--לתת מנות, לכל-זכר בכוהנים, ולכל-התייחש, בלויים.  ב לא,כ ויעש כזאת יחזקייהו, בכל-יהודה; ויעש הטוב והישר והאמת, לפני יהוה אלוהיו.  ב לא,כא ובכל-מעשה אשר-החל בעבודת בית-האלוהים, ובתורה ובמצוה, לדרוש, לאלוהיו--בכל-לבבו עשה, והצליח.  

ב לב,א אחרי הדברים והאמת האלה, בא סנחריב מלך-אשור; ויבוא ביהודה, וייחן על-הערים הבצורות, ויאמר, לבקעם אליו.  ב לב,ב וירא, יחזקייהו, כי-בא, סנחריב; ופניו, למלחמה על-ירושלים.  ב לב,ג וייוועץ, עם-שריו וגיבוריו, לסתום את-מימי העיינות, אשר מחוץ לעיר; ויעזרוהו.  ב לב,ד וייקבצו עם-רב--ויסתמו את-כל-המעיינות, ואת-הנחל השוטף בתוך-הארץ לאמור:  למה יבואו מלכי אשור, ומצאו מים רבים.  ב לב,ה ויתחזק וייבן את-כל-החומה הפרוצה ויעל על-המגדלות, ולחוצה החומה אחרת, ויחזק את-המילוא, עיר דויד; ויעש שלח לרוב, ומגינים.  ב לב,ו וייתן שרי מלחמות, על-העם; ויקבצם אליו, אל-רחוב שער העיר, וידבר על-לבבם, לאמור.  ב לב,ז חזקו ואמצו--אל-תיראו ואל-תיחתו מפני מלך אשור, ומלפני כל-ההמון אשר-עימו:  כי-עימנו רב, מעימו.  ב לב,ח עימו, זרוע בשר, ועימנו יהוה אלוהינו לעוזרנו, ולהילחם מלחמותינו; וייסמכו העם, על-דברי יחזקייהו מלך-יהודה.  

ב לב,ט אחר זה, שלח סנחריב מלך-אשור עבדיו ירושלימה, והוא על-לכיש, וכל-ממשלתו עימו--על-יחזקייהו מלך יהודה, ועל-כל-יהודה אשר בירושלים לאמור.  ב לב,י כה אמר, סנחריב מלך אשור:  על-מה אתם בוטחים, ויושבים במצור בירושלים.  ב לב,יא הלוא יחזקייהו, מסית אתכם, לתת אתכם, למות ברעב ובצמא לאמור:  יהוה אלוהינו--יצילנו, מכף מלך אשור.  ב לב,יב הלוא-הוא, יחזקייהו, הסיר את-במותיו, ואת-מזבחותיו; ויאמר ליהודה ולירושלים, לאמור, לפני מזבח אחד תשתחוו, ועליו תקטירו.  ב לב,יג הלוא תדעו, מה עשיתי אני ואבותיי, לכול, עמי הארצות:  היכול יכלו, אלוהי גויי הארצות, להציל את-ארצם, מידי.  ב לב,יד מי בכל-אלוהי הגויים האלה, אשר החרימו אבותיי, אשר יכול, להציל את-עמו מידי:  כי יוכל אלוהיכם, להציל אתכם מידי.  ב לב,טו ועתה אל-ישיא אתכם חזקייהו ואל-יסית אתכם כזאת, ואל-תאמינו לו--כי-לא יוכל כל-אלוה כל-גוי וממלכה, להציל עמו מידי ומיד אבותיי:  אף כי אלוהיכם, לא-יצילו אתכם מידי.  ב לב,טז ועוד דיברו עבדיו, על-יהוה האלוהים, ועל, יחזקייהו עבדו.  ב לב,יז וספרים כתב--לחרף, ליהוה אלוהי ישראל:  ולאמור עליו לאמור, כאלוהי גויי הארצות אשר לא-הצילו עמם מידי--כן לא-יציל אלוהי יחזקייהו עמו, מידי.  ב לב,יח ויקראו בקול-גדול יהודית, על-עם ירושלים אשר על-החומה, לייראם, ולבהלם--למען, ילכדו את-העיר.  ב לב,יט וידברו, אל-אלוהי ירושלים:  כעל, אלוהי עמי הארץ--מעשה, ידי האדם.    ב לב,כ ויתפלל יחזקייהו המלך, וישעיהו בן-אמוץ הנביא--על-זאת; ויזעקו, השמיים.    ב לב,כא וישלח יהוה, מלאך, ויכחד כל-גיבור חיל ונגיד ושר, במחנה מלך אשור; וישב בבושת פנים לארצו, ויבוא בית אלוהיו, ומיציאי מעיו, שם הפילוהו בחרב.  ב לב,כב ויושע יהוה את-יחזקייהו ואת יושבי ירושלים, מיד סנחריב מלך-אשור--ומיד-כול; וינהלם, מסביב.  ב לב,כג ורבים מביאים מנחה ליהוה, לירושלים, ומגדנות, ליחזקייהו מלך יהודה; ויינשא לעיני כל-הגויים, מאחרי-כן.  

ב לב,כד בימים ההם, חלה יחזקייהו עד-למות; ויתפלל, אל-יהוה, ויאמר לו, ומופת נתן לו.  ב לב,כה ולא-כגמול עליו השיב יחזקייהו, כי גבה ליבו; ויהי עליו קצף, ועל-יהודה וירושלים.  ב לב,כו וייכנע יחזקייהו בגובה ליבו, הוא ויושבי ירושלים; ולא-בא עליהם קצף יהוה, בימי יחזקייהו.  ב לב,כז ויהי ליחזקייהו עושר וכבוד, הרבה מאוד; ואוצרות עשה-לו לכסף ולזהב ולאבן יקרה, ולבשמים ולמגינים, ולכול, כלי חמדה.  ב לב,כח ומסכנות--לתבואת דגן, ותירוש ויצהר; ואורוות לכל-בהמה ובהמה, ועדרים לאוורות.  ב לב,כט וערים עשה לו, ומקנה-צאן ובקר לרוב:  כי נתן-לו אלוהים, רכוש רב מאוד.  ב לב,ל והוא יחזקייהו, סתם את-מוצא מימי גיחון העליון, וישרם למטה-מערבה, לעיר דויד; ויצלח יחזקייהו, בכל-מעשהו.  ב לב,לא וכן במליצי שרי בבל, המשלחים עליו לדרוש המופת אשר היה בארץ, עזבו, האלוהים--לנסותו, לדעת כל-בלבבו.  ב לב,לב ויתר דברי יחזקייהו, וחסדיו--הנם כתובים, בחזון ישעיהו בן-אמוץ הנביא, על-ספר מלכי-יהודה, וישראל.  ב לב,לג וישכב יחזקייהו עם-אבותיו, ויקברוהו במעלה קברי בני-דויד, וכבוד עשו-לו במותו, כל-יהודה ויושבי ירושלים; וימלוך מנשה בנו, תחתיו.  

ב לג,א בן-שתים עשרה שנה, מנשה במולכו; וחמישים וחמש שנה, מלך בירושלים.  ב לג,ב ויעש הרע, בעיני יהוה:  כתועבות, הגויים, אשר הוריש יהוה, מפני בני ישראל.  ב לג,ג וישב, וייבן את-הבמות, אשר ניתץ, יחזקייהו אביו; ויקם מזבחות לבעלים, ויעש אשרות, וישתחו לכל-צבא השמיים, ויעבוד אותם.  ב לג,ד ובנה מזבחות, בבית יהוה, אשר אמר יהוה, בירושלים יהיה-שמי לעולם.  ב לג,ה וייבן מזבחות, לכל-צבא השמיים, בשתי, חצרות בית-יהוה.  ב לג,ו והוא העביר את-בניו באש, בגיא בן-הינום, ועונן וניחש וכישף, ועשה אוב ויידעוני:  הרבה, לעשות הרע בעיני יהוה--להכעיסו.  ב לג,ז וישם, את-פסל הסמל אשר עשה--בבית האלוהים, אשר אמר אלוהים אל-דויד ואל-שלמה בנו, בבית הזה ובירושלים אשר בחרתי מכול שבטי ישראל, אשים את-שמי לעילום.  ב לג,ח ולא אוסיף, להסיר את-רגל ישראל, מעל האדמה, אשר העמדתי לאבותיכם:  רק אם-ישמרו לעשות, את כל-אשר ציוויתים, לכל-התורה והחוקים והמשפטים, ביד-משה.  ב לג,ט ויתע מנשה, את-יהודה ויושבי ירושלים:  לעשות רע--מן-הגויים, אשר השמיד יהוה מפני בני ישראל.  

ב לג,י וידבר יהוה אל-מנשה ואל-עמו, ולא הקשיבו.  ב לג,יא ויבא יהוה עליהם, את-שרי הצבא אשר למלך אשור, וילכדו את-מנשה, בחוחים; ויאסרוהו, בנחושתיים, ויוליכוהו, בבלה.  ב לג,יב וכהצר לו--חילה, את-פני יהוה אלוהיו; וייכנע מאוד, מלפני אלוהי אבותיו.  ב לג,יג ויתפלל אליו, וייעתר לו וישמע תחינתו, וישיבהו ירושלים, למלכותו; ויידע מנשה, כי יהוה הוא האלוהים.  ב לג,יד ואחרי-כן בנה חומה חיצונה לעיר-דויד מערבה לגיחון בנחל ולבוא בשער הדגים, וסבב לעופל, ויגביההא, מאוד; וישם שרי-חיל בכל-הערים הבצורות, ביהודה.  ב לג,טו ויסר את-אלוהי הנכר ואת-הסמל, מבית יהוה, וכל-המזבחות אשר בנה בהר בית-יהוה, ובירושלים; וישלך, חוצה לעיר.  ב לג,טז וייבן, את-מזבח יהוה, ויזבח עליו, זבחי שלמים ותודה; ויאמר, ליהודה, לעבוד, את-יהוה אלוהי ישראל.  ב לג,יז אבל עוד העם, זובחים בבמות:  רק, ליהוה אלוהיהם.  ב לג,יח ויתר דברי מנשה, ותפילתו אל-אלוהיו, ודברי החוזים, המדברים אליו בשם יהוה אלוהי ישראל--הנם, על-דברי מלכי ישראל.  ב לג,יט ותפילתו והיעתר-לו, וכל-חטאתו ומעלו, והמקומות אשר בנה בהם במות והעמיד האשרים והפסילים, לפני היכנעו--הנם כתובים, על דברי חוזיי.  ב לג,כ וישכב מנשה עם-אבותיו, ויקברוהו ביתו; וימלוך אמון בנו, תחתיו.  

ב לג,כא בן-עשרים ושתיים שנה, אמון במולכו; ושתיים שנים, מלך בירושלים.  ב לג,כב ויעש הרע בעיני יהוה, כאשר עשה מנשה אביו; ולכל-הפסילים, אשר עשה מנשה אביו--זיבח אמון, ויעבדם.  ב לג,כג ולא נכנע מלפני יהוה, כהיכנע מנשה אביו:  כי הוא אמון, הרבה אשמה.  ב לג,כד ויקשרו עליו עבדיו, וימיתוהו בביתו.  ב לג,כה ויכו, עם-הארץ, את כל-הקושרים, על-המלך אמון; וימליכו עם-הארץ את-יאשייהו בנו, תחתיו.  

ב לד,א בן-שמונה שנים, יאשייהו במולכו; ושלושים ואחת שנה, מלך בירושלים.  ב לד,ב ויעש הישר, בעיני יהוה; וילך, בדרכי דויד אביו, ולא-סר, ימין ושמאל.  ב לד,ג ובשמונה שנים למולכו, והוא עודנו נער, החל, לדרוש לאלוהי דויד אביו; ובשתים עשרה שנה, החל לטהר את-יהודה וירושלים, מן-הבמות והאשרים, והפסילים והמסכות.  ב לד,ד וינתצו לפניו, את מזבחות הבעלים, והחמנים אשר-למעלה מעליהם, גידע; והאשרים והפסילים והמסכות, שיבר והדק, ויזרוק על-פני הקברים, הזובחים להם.  ב לד,ה ועצמות, כוהנים, שרף, על-מזבחותם; ויטהר את-יהודה, ואת-ירושלים.  ב לד,ו ובערי מנשה ואפריים ושמעון, ועד-נפתלי, בחרבותיהם, סביב.  ב לד,ז וינתץ את-המזבחות, ואת-האשרים והפסילים כיתת להדק, וכל-החמנים גידע, בכל-ארץ ישראל; וישב, לירושלים.  

ב לד,ח ובשנת שמונה עשרה למולכו, לטהר הארץ והבית--שלח את-שפן בן-אצליהו ואת-מעשיהו שר-העיר, ואת יואח בן-יואחז המזכיר, לחזק, את-בית יהוה אלוהיו.  ב לד,ט ויבואו אל-חלקייהו הכוהן הגדול, וייתנו את-הכסף המובא בית-אלוהים, אשר אספו-הלויים שומרי הסף מיד מנשה ואפריים ומכול שארית ישראל, ומכל-יהודה ובנימין; וישובו, ירושלים.  ב לד,י וייתנו, על-יד עושי המלאכה, המופקדים, בבית יהוה; וייתנו אותו עושי המלאכה, אשר עושים בבית יהוה, לבדוק ולחזק, הבית.  ב לד,יא וייתנו, לחרשים ולבונים, לקנות אבני מחצב, ועצים למחברות; ולקרות, את-הבתים, אשר השחיתו, מלכי יהודה.    ב לד,יב והאנשים עושים באמונה במלאכה, ועליהם מופקדים יחת ועובדיהו הלויים מן-בני מררי, וזכריה ומשולם מן-בני הקהתים, לנצח; והלויים--כל-מבין, בכלי-שיר.  ב לד,יג ועל הסבלים, ומנצחים לכול עושי מלאכה, לעבודה, ועבודה; ומהלויים, סופרים ושוטרים ושוערים.  ב לד,יד ובהוציאם את-הכסף, המובא בית יהוה--מצא חלקייהו הכוהן, את-ספר תורת-יהוה ביד-משה.  ב לד,טו ויען חלקייהו, ויאמר אל-שפן הסופר, ספר התורה מצאתי, בבית יהוה; וייתן חלקייהו את-הספר, אל-שפן.  ב לד,טז ויבא שפן את-הספר אל-המלך, וישב עוד את-המלך דבר לאמור:  כול אשר-ניתן ביד-עבדיך, הם עושים.  ב לד,יז ויתיכו, את-הכסף הנמצא בבית-יהוה; וייתנוהו, על-יד המופקדים, ועל-יד, עושי המלאכה.  ב לד,יח ויגד שפן הסופר, למלך לאמור--ספר נתן לי, חלקייהו הכוהן; ויקרא-בו שפן, לפני המלך.  ב לד,יט ויהי כשמוע המלך, את דברי התורה--ויקרע, את-בגדיו.  ב לד,כ ויצו המלך את-חלקייהו ואת-אחיקם בן-שפן ואת-עבדון בן-מיכה ואת שפן הסופר, ואת עשיה עבד-המלך--לאמור.  ב לד,כא לכו דרשו את-יהוה בעדי, ובעד הנשאר בישראל וביהודה, על-דברי הספר, אשר נמצא:  כי-גדולה חמת-יהוה, אשר ניתכה בנו, על אשר לא-שמרו אבותינו את-דבר יהוה, לעשות ככל-הכתוב על-הספר הזה.  ב לד,כב וילך חלקייהו ואשר המלך, אל-חולדה הנביאה אשת שלום בן-תוקהת בן-חסרה שומר הבגדים, והיא יושבת בירושלים, במשנה; וידברו אליה, כזאת.  ב לד,כג ותאמר להם, כה-אמר יהוה אלוהי ישראל:  אמרו לאיש, אשר-שלח אתכם אליי.    ב לד,כד כה אמר יהוה, הנני מביא רעה על-המקום הזה ועל-יושביו:  את כל-האלות, הכתובות על-הספר, אשר קראו, לפני מלך יהודה.  ב לד,כה תחת אשר עזבוני, ויקטרו לאלוהים אחרים--למען הכעיסני, בכול מעשי ידיהם; ותיתך חמתי במקום הזה, ולא תכבה.  ב לד,כו ואל-מלך יהודה, השולח אתכם לדרוש ביהוה--כה תאמרו, אליו:    כה-אמר יהוה אלוהי ישראל, הדברים אשר שמעת.  ב לד,כז יען רך-לבבך ותיכנע מלפני אלוהים, בשומעך את-דבריו על-המקום הזה ועל-יושביו, ותיכנע לפניי, ותקרע את-בגדיך ותבך לפניי; וגם-אני שמעתי, נאום-יהוה.  ב לד,כח הנני אוסיפך אל-אבותיך, ונאספת אל-קברותיך בשלום, ולא-תראינה עיניך, בכול הרעה אשר אני מביא על-המקום הזה ועל-יושביו; וישיבו את-המלך, דבר.    ב לד,כט וישלח, המלך; ויאסוף, את-כל-זקני יהודה וירושלים.  ב לד,ל ויעל המלך בית-יהוה וכל-איש יהודה ויושבי ירושלים, והכוהנים והלויים, וכל-העם, מגדול ועד-קטן; ויקרא באוזניהם, את-כל-דברי ספר הברית, הנמצא, בית יהוה.  ב לד,לא ויעמוד המלך על-עומדו, ויכרות את-הברית לפני יהוה, ללכת אחרי יהוה ולשמור את-מצוותיו ועדוותיו וחוקיו, בכל-לבבו ובכל-נפשו--לעשות את-דברי הברית, הכתובים על-הספר הזה.  ב לד,לב ויעמד, את כל-הנמצא בירושלים ובנימין; ויעשו יושבי ירושלים, כברית אלוהים אלוהי אבותיהם.  ב לד,לג ויסר יאשייהו את-כל-התועבות, מכל-הארצות אשר לבני ישראל, ויעבד את כל-הנמצא בישראל, לעבוד את-יהוה אלוהיהם:  כל-ימיו--לא סרו, מאחרי יהוה אלוהי אבותיהם.    ב לה,א ויעש יאשייהו בירושלים פסח, ליהוה; וישחטו הפסח, בארבעה עשר לחודש הראשון.  ב לה,ב ויעמד הכוהנים, על-משמרותם; ויחזקם, לעבודת בית יהוה.    ב לה,ג ויאמר ללויים המבינים לכל-ישראל הקדושים ליהוה, תנו את-ארון-הקודש בבית אשר בנה שלמה בן-דויד מלך ישראל--אין-לכם משא, בכתף; עתה, עבדו את-יהוה אלוהיכם, ואת, עמו ישראל.  ב לה,ד והכינו לבית-אבותיכם, כמחלקותיכם--בכתב, דויד מלך ישראל, ובמכתב, שלמה בנו.  ב לה,ה ועמדו בקודש, לפלוגות בית האבות, לאחיכם, בני העם--וחלוקת בית-אב, ללויים.  ב לה,ו ושחטו, הפסח; והתקדשו והכינו לאחיכם, לעשות כדבר-יהוה ביד-משה.  

ב לה,ז וירם יאשייהו לבני העם צאן כבשים ובני-עיזים, הכול לפסחים, לכל-הנמצא למספר שלושים אלף, ובקר שלושת אלפים:  אלה, מרכוש המלך.    ב לה,ח ושריו לנדבה לעם, לכוהנים וללויים--הרימו:  חלקייה וזכריהו ויחיאל, נגידי בית האלוהים, לכוהנים נתנו לפסחים אלפיים ושש מאות, ובקר שלוש מאות.  ב לה,ט וכנניהו ושמעיהו ונתנאל אחיו, וחשביהו ויעיאל ויוזבד--שרי הלויים:  הרימו ללויים לפסחים חמשת אלפים, ובקר חמש מאות.  ב לה,י ותיכון, העבודה; ויעמדו הכוהנים על-עומדם והלויים על-מחלקותם, כמצות המלך.  ב לה,יא וישחטו, הפסח; ויזרקו הכוהנים מידם, והלויים מפשיטים.  ב לה,יב ויסירו העולה לתיתם למפלגות לבית-אבות, לבני העם, להקריב ליהוה, ככתוב בספר משה; וכן, לבקר.  ב לה,יג ויבשלו הפסח באש, כמשפט; והקודשים בישלו, בסירות ובדוודים ובצלחות, ויריצו, לכל-בני העם.  ב לה,יד ואחר, הכינו להם ולכוהנים--כי הכוהנים בני אהרון, בהעלות העולה והחלבים עד-לילה; והלויים הכינו להם, ולכוהנים בני אהרון.  ב לה,טו והמשוררים בני-אסף על-מעמדם, כמצות דויד ואסף והימן וידותון חוזה המלך, והשוערים, לשער ושער:  אין להם, לסור מעל עבודתם--כי-אחיהם הלויים, הכינו להם.  ב לה,טז ותיכון כל-עבודת יהוה ביום ההוא, לעשות הפסח, והעלות עולות, על מזבח יהוה--כמצות, המלך יאשייהו.  ב לה,יז ויעשו בני-ישראל הנמצאים את-הפסח, בעת ההיא, ואת-חג המצות, שבעת ימים.  ב לה,יח ולא-נעשה פסח כמוהו בישראל, מימי שמואל הנביא; וכל-מלכי ישראל לא-עשו כפסח אשר-עשה יאשייהו והכוהנים והלויים וכל-יהודה, וישראל הנמצא, ויושבי, ירושלים.    ב לה,יט בשמונה עשרה שנה, למלכות יאשייהו--נעשה, הפסח הזה.  ב לה,כ אחרי כל-זאת, אשר הכין יאשייהו את-הבית, עלה נכו מלך-מצריים להילחם בכרכמיש, על-פרת; וייצא לקראתו, יאשייהו.  ב לה,כא וישלח אליו מלאכים לאמור מה-לי ולך מלך יהודה, לא-עליך אתה היום כי אל-בית מלחמתי, ואלוהים, אמר לבהלני:  חדל-לך מאלוהים אשר-עימי, ואל-ישחיתך.  ב לה,כב ולא-הסב יאשייהו פניו ממנו, כי להילחם-בו התחפש, ולא שמע אל-דברי נכו, מפי אלוהים; ויבוא, להילחם בבקעת מגידו.  ב לה,כג ויורו, היורים, למלך, יאשייהו; ויאמר המלך לעבדיו העבירוני, כי הוחליתי מאוד.  ב לה,כד ויעבירוהו עבדיו מן-המרכבה, וירכיבוהו על רכב המשנה אשר-לו, ויוליכוהו ירושלים, וימת וייקבר בקברות אבותיו; וכל-יהודה, וירושלים, מתאבלים, על-יאשייהו.  

ב לה,כה ויקונן ירמיהו, על-יאשייהו, ויאמרו כל-השרים והשרות בקינותיהם על-יאשייהו עד-היום, וייתנום לחוק על-ישראל; והנם כתובים, על-הקינות.  ב לה,כו ויתר דברי יאשייהו, וחסדיו--ככתוב, בתורת יהוה.  ב לה,כז ודבריו, הראשונים והאחרונים--הנם כתובים, על-ספר מלכי-ישראל ויהודה.  ב לו,א ויקחו, עם-הארץ, את-יהואחז, בן-יאשייהו; וימליכוהו תחת-אביו, בירושלים.  ב לו,ב בן-שלוש ועשרים שנה, יואחז במולכו; ושלושה חודשים, מלך בירושלים.  ב לו,ג ויסירהו מלך-מצריים, בירושלים; ויענוש, את-הארץ, מאה כיכר-כסף, וכיכר זהב.  ב לו,ד וימלך מלך-מצריים את-אליקים אחיו, על-יהודה וירושלים, ויסב את-שמו, יהויקים; ואת-יואחז אחיו לקח נכו, ויביאהו מצריימה.  

ב לו,ה בן-עשרים וחמש שנה, יהויקים במולכו, ואחת עשרה שנה, מלך בירושלים; ויעש הרע, בעיני יהוה אלוהיו.  ב לו,ו עליו עלה, נבוכדנאצר מלך בבל; ויאסרהו, בנחושתיים, להוליכו, בבלה.  ב לו,ז ומכלי בית יהוה, הביא נבוכדנאצר לבבל; וייתנם בהיכלו, בבבל.  ב לו,ח ויתר דברי יהויקים ותועבותיו אשר-עשה, והנמצא עליו--הנם כתובים על-ספר מלכי ישראל, ויהודה; וימלוך יהויכין בנו, תחתיו.  

ב לו,ט בן-שמונה שנים, יהויכין במולכו, ושלושה חודשים ועשרת ימים, מלך בירושלים; ויעש הרע, בעיני יהוה.  ב לו,י ולתשובת השנה, שלח המלך נבוכדנאצר, ויביאהו בבלה, עם-כלי חמדת בית-יהוה; וימלך את-צדקייהו אחיו, על-יהודה וירושלים.  

ב לו,יא בן-עשרים ואחת שנה, צדקייהו במולכו; ואחת עשרה שנה, מלך בירושלים.  ב לו,יב ויעש הרע, בעיני יהוה אלוהיו:  לא נכנע, מלפני ירמיהו הנביא--מפי יהוה.  ב לו,יג וגם במלך נבוכדנאצר, מרד, אשר השביעו, באלוהים; ויקש את-עורפו, ויאמץ את-לבבו, משוב, אל-יהוה אלוהי ישראל.  ב לו,יד גם כל-שרי הכוהנים והעם, הרבו למעול-מעל, ככול, תועבות הגויים; ויטמאו את-בית יהוה, אשר הקדיש בירושלים.  ב לו,טו וישלח יהוה אלוהי אבותיהם עליהם, ביד מלאכיו--השכם ושלוח:  כי-חמל על-עמו, ועל-מעונו.  ב לו,טז ויהיו מלעיבים, במלאכי האלוהים, ובוזים דבריו, ומיתעתעים בנביאיו:  עד עלות חמת-יהוה, בעמו--עד-לאין מרפא.  ב לו,יז ויעל עליהם את-מלך כשדים, ויהרוג בחוריהם בחרב בבית מקדשם, ולא חמל על-בחור ובתולה, זקן וישש:  הכול, נתן בידו.  ב לו,יח וכול כלי בית האלוהים, הגדולים והקטנים, ואוצרות בית יהוה, ואוצרות המלך ושריו--הכול, הביא בבל.  ב לו,יט וישרפו, את-בית האלוהים, וינתצו, את חומת ירושלים; וכל-ארמנותיה שרפו באש, וכל-כלי מחמדיה להשחית.  ב לו,כ ויגל השארית מן-החרב, אל-בבל; ויהיו-לו ולבניו לעבדים, עד-מלוך מלכות פרס.  ב לו,כא למלאות דבר-יהוה בפי ירמיהו, עד-רצתה הארץ את-שבתותיה:  כל-ימי הושמה שבתה, למלאות שבעים שנה.    ב לו,כב ובשנת אחת, לכורש מלך פרס, לכלות דבר-יהוה, בפי ירמיהו--העיר יהוה, את-רוח כורש מלך-פרס, ויעבר-קול בכל-מלכותו, וגם-במכתב לאמור.    ב לו,כג כה-אמר כורש מלך פרס, כל-ממלכות הארץ נתן לי יהוה אלוהי השמיים, והוא-פקד עליי לבנות-לו בית, בירושלים אשר ביהודה:  מי-בכם מכל-עמו, יהוה אלוהיו עימו--ויעל.

[תהילים].

א,א  אשרי האיש--    אשר לא הלך, בעצת רשעים;
ובדרך חטאים, לא עמד,    ובמושב לצים, לא ישב.
א,ב  כי אם בתורת יהוה, חפצו;    ובתורתו יהגה, יומם ולילה.
א,ג  והיה--    כעץ, שתול על-פלגי-מים
אשר פרייו, ייתן בעיתו--ועלהו לא-ייבול;    וכול אשר-יעשה יצליח.
א,ד  לא-כן הרשעים:    כי אם-כמוץ, אשר-תידפנו רוח.
א,ה  על-כן, לא-יקומו רשעים--במשפט;    וחטאים, בעדת צדיקים.
א,ו  כי-יודע יהוה, דרך צדיקים;    ודרך רשעים תאבד.

ב,א  למה, רגשו גויים;    ולאומים, יהגו-ריק.
ב,ב  יתייצבו, מלכי-ארץ--    ורוזנים נוסדו-יחד:
על-יהוה,    ועל-משיחו.
ב,ג  ננתקה, את-מוסרותימו;    ונשליכה ממנו עבותימו.
ב,ד  יושב בשמיים ישחק:    אדוניי, ילעג-למו.
ב,ה  אז ידבר אלימו באפו;    ובחרונו יבהלמו.
ב,ו  ואני, נסכתי מלכי:    על-ציון, הר-קודשי.
ב,ז  אספרה, אל-חוק:    יהוה, אמר אליי בני אתה--אני, היום ילדתיך.
ב,ח  שאל ממני--ואתנה גויים, נחלתך;    ואחוזתך, אפסי-ארץ.
ב,ט  תרועם, בשבט ברזל:    ככלי יוצר תנפצם.
ב,י  ועתה, מלכים השכילו;    היווסרו, שופטי ארץ.
ב,יא  עבדו את-יהוה ביראה;    וגילו, ברעדה.
ב,יב  נשקו-בר, פן-יאנף ותאבדו דרך--    כי-יבער כמעט אפו:
אשרי,    כל-חוסי בו.

ג,א  מזמור לדויד:    בבורחו, מפני אבשלום בנו.
ג,ב  יהוה, מה-רבו צריי;    רבים, קמים עליי.
ג,ג  רבים, אומרים לנפשי:    אין ישועתה לו באלוהים סלה.
ג,ד  ואתה יהוה, מגן בעדי;    כבודי, ומרים ראשי.
ג,ה  קולי, אל-יהוה אקרא;    ויענני מהר קודשו סלה.
ג,ו  אני שכבתי, ואישנה;    הקיצותי--כי יהוה יסמכני.
ג,ז  לא-אירא, מרבבות עם--    אשר סביב, שתו עליי.
ג,ח  קומה יהוה, הושיעני אלוהיי--    כי-הכית את-כל-אויביי לחי;
שיני רשעים    שיברת.
ג,ט  ליהוה הישועה;    על-עמך ברכתך סלה.

ד,א  למנצח בנגינות, מזמור לדויד.
ד,ב  בקוראי, ענני אלוהי צדקי--בצר, הרחבת לי;    חונני, ושמע תפילתי.
ד,ג  בני איש, עד-מה כבודי לכלימה--תאהבון ריק;    תבקשו כזב סלה.
ד,ד  ודעו--כי-הפלה יהוה, חסיד לו;    יהוה ישמע, בקוראי אליו.
ד,ה  רגזו, ואל-תחטאו:    אמרו בלבבכם, על-משכבכם; ודומו סלה.
ד,ו  זבחו זבחי-צדק;    ובטחו, אל-יהוה.
ד,ז  רבים אומרים, מי-יראנו-טוב:    נסה עלינו, אור פניך יהוה.
ד,ח  נתת שמחה בליבי;    מעת דגנם ותירושם רבו.
ד,ט  בשלום יחדיו, אשכבה ואישן:    כי-אתה יהוה לבדד; לבטח, תושיבני.

ה,א  למנצח אל-הנחילות,    מזמור לדויד.
ה,ב  אמריי האזינה יהוה;    בינה הגיגי.
ה,ג  הקשיבה, לקול שוועי--מלכי ואלוהיי:    כי-אליך, אתפלל.
ה,ד  יהוה--בוקר, תשמע קולי;    בוקר אערוך-לך, ואצפה.
ה,ה  כי, לא אל חפץ רשע אתה:    לא יגורך רע.
ה,ו  לא-יתייצבו הוללים, לנגד עיניך;    שנאת, כל-פועלי אוון.
ה,ז  תאבד, דוברי כזב:    איש-דמים ומרמה, יתעב יהוה.
ה,ח  ואני--ברוב חסדך, אבוא ביתך;    אשתחווה אל-היכל-קודשך, ביראתך.
ה,ט  יהוה, נחני בצדקתך--למען שורריי;    הישר לפניי דרכך.
ה,י  כי אין בפיהו, נכונה--קרבם הוות:    קבר-פתוח גרונם; לשונם, יחליקון.
ה,יא  האשימם, אלוהים--    ייפלו, ממועצותיהם:
ברוב פשעיהם, הדיחמו--    כי-מרו בך.
ה,יב  וישמחו כל-חוסי בך, לעולם ירננו--    ותסך עלימו;
ויעלצו בך,    אוהבי שמך.
ה,יג  כי-אתה, תברך צדיק:    יהוה--כצינה, רצון תעטרנו.

ו,א  למנצח בנגינות, על-השמינית;    מזמור לדויד.
ו,ב  יהוה, אל-באפך תוכיחני;    ואל-בחמתך תייסרני.
ו,ג  חונני יהוה, כי אומלל-אני:    רפאני יהוה--כי נבהלו עצמיי.
ו,ד  ונפשי, נבהלה מאוד;    ואתה יהוה, עד-מתיי.
ו,ה  שובה יהוה, חלצה נפשי;    הושיעני, למען חסדך.
ו,ו  כי אין במוות זכרך;    בשאול, מי יודה-לך.
ו,ז  יגעתי, באנחתי--אשחה בכל-לילה, מיטתי;    בדמעתי, ערשי אמסה.
ו,ח  עששה מכעס עיני;    עתקה, בכל-צורריי.
ו,ט  סורו ממני, כל-פועלי אוון:    כי-שמע יהוה, קול בכיי.
ו,י  שמע יהוה, תחינתי;    יהוה, תפילתי ייקח.
ו,יא  יבושו, וייבהלו מאוד--כל-אויביי;    ישובו, יבושו רגע.

ז,א  שיגיון, לדויד:    אשר-שר ליהוה--על-דברי-כוש, בן-ימיני.
ז,ב  יהוה אלוהיי, בך חסיתי;    הושיעני מכל-רודפיי, והצילני.
ז,ג  פן-יטרוף כאריה נפשי;    פורק, ואין מציל.
ז,ד  יהוה אלוהיי, אם-עשיתי זאת;    אם-יש-עוול בכפיי.
ז,ה  אם-גמלתי, שולמי רע;    ואחלצה צוררי ריקם.
ז,ו  ירדוף אויב נפשי, וישג--וירמוס לארץ חיי;    וכבודי, לעפר ישכן סלה.
ז,ז  קומה יהוה, באפך--הינשא, בעברות צורריי;    ועורה אליי, משפט ציווית.
ז,ח  ועדת לאומים, תסובבך;    ועליה, למרום שובה.
ז,ט  יהוה, ידין עמים:    שופטני יהוה; כצדקי וכתומי עליי.
ז,י  יגמור נא רע, רשעים--    ותכונן צדיק;
ובוחן ליבות, וכליות--    אלוהים צדיק.
ז,יא  מגיני על-אלוהים;    מושיע, ישרי-לב.
ז,יב  אלוהים, שופט צדיק;    ואל, זועם בכל-יום.
ז,יג  אם-לא ישוב, חרבו ילטוש;    קשתו דרך, ויכוננהא.
ז,יד  ולו, הכין כלי מוות;    חיציו, לדולקים יפעל.
ז,טו  הנה יחבל-אוון;    והרה עמל, וילד שקר.
ז,טז  בור כרה, ויחפרהו;    וייפול, בשחת יפעל.
ז,יז  ישוב עמלו בראשו;    ועל קודקודו, חמסו יירד.
ז,יח  אודה יהוה כצדקו;    ואזמרה, שם-יהוה עליון.

ח,א  למנצח על-הגיתית,    מזמור לדויד.
ח,ב  יהוה אדונינו--    מה-אדיר שמך, בכל-הארץ;
אשר תנה הודך,    על-השמיים.
ח,ג  מפי עוללים, ויונקים--    ייסדת-עוז:
למען צורריך;    להשבית אויב, ומתנקם.
ח,ד  כי-אראה שמיך,    מעשה אצבעותיך--
ירח וכוכבים,    אשר כוננת.
ח,ה  מה-אנוש כי-תזכרנו;    ובן-אדם, כי תפקדנו.
ח,ו  ותחסרהו מעט, מאלוהים;    וכבוד והדר תעטרהו.
ח,ז  תמשילהו, במעשי ידיך;    כול, שתה תחת-רגליו.
ח,ח  צונה ואלפים כולם;    וגם, בהמות שדיי.
ח,ט  ציפור שמיים, ודגי הים;    עובר, אורחות ימים.
ח,י  יהוה אדונינו:    מה-אדיר שמך, בכל-הארץ.

ט,א  למנצח, על-מות לבן;    מזמור לדויד.
ט,ב  אודה יהוה, בכל-ליבי;    אספרה, כל-נפלאותיך.
ט,ג  אשמחה ואעלצה בך;    אזמרה שמך עליון.
ט,ד  בשוב-אויביי אחור;    ייכשלו ויאבדו, מפניך.
ט,ה  כי-עשית, משפטי ודיני;    ישבת לכיסא, שופט צדק.
ט,ו  גערת גויים, איבדת רשע;    שמם מחית, לעולם ועד.
ט,ז  האויב, תמו חורבות--לנצח;    וערים נתשת--אבד זכרם המה.
ט,ח  ויהוה, לעולם יישב;    כונן למשפט כיסאו.
ט,ט  והוא, ישפוט-תבל בצדק;    ידין לאומים, במישרים.
ט,י  ויהי יהוה משגב לדך;    משגב, לעיתות בצרה.
ט,יא  ויבטחו בך, יודעי שמך:    כי לא-עזבת דורשיך יהוה.
ט,יב  זמרו--ליהוה, יושב ציון;    הגידו בעמים, עלילותיו.
ט,יג  כי-דורש דמים, אותם זכר;    לא-שכח, צעקת ענווים.
ט,יד  חוננני יהוה--ראה עוניי, משונאיי;    מרוממי, משערי מוות.
ט,טו  למען אספרה, כל-תהילתך:    בשערי בת-ציון--אגילה, בישועתך.
ט,טז  טבעו גויים, בשחת עשו;    ברשת-זו טמנו, נלכדה רגלם.
ט,יז  נודע, יהוה--משפט עשה:    בפועל כפיו, נוקש רשע; היגיון סלה.
ט,יח  ישובו רשעים לשאולה:    כל-גויים, שכחי אלוהים.
ט,יט  כי לא לנצח, יישכח אביון;    תקוות עניים, תאבד לעד.
ט,כ  קומה יהוה, אל-יעוז אנוש;    יישפטו גויים, על-פניך.
ט,כא  שיתה יהוה, מורה--להם:    יידעו גויים--אנוש המה סלה.

י,א  למה יהוה, תעמוד ברחוק;    תעלים, לעיתות בצרה.
י,ב  בגאוות רשע, ידלק עני;    ייתפשו, במזימות זו חשבו.
י,ג  כי-הילל רשע, על-תאוות נפשו;    ובוצע בירך, ניאץ יהוה.
י,ד  רשע--כגובה אפו, בל-ידרוש;    אין אלוהים, כל-מזימותיו.
י,ה  יחילו דרכיו, בכל-עת--מרום משפטיך, מנגדו;    כל-צורריו, יפיח בהם.
י,ו  אמר בליבו, בל-אמוט;    לדור ודור, אשר לא-ברע.
י,ז  אלה, פיהו מלא--ומרמות ותוך;    תחת לשונו, עמל ואוון.
י,ח  יישב, במארב חצרים--במסתרים, יהרוג נקי;    עיניו, לחלכה יצפונו.
י,ט  יארוב במסתר, כאריה בסוכו--    יארוב, לחטוף עני;
יחטוף עני,    במושכו ברשתו.
י,י  ידכה ישוח;    ונפל בעצומיו, חיל כאים.
י,יא  אמר בליבו, שכח אל;    הסתיר פניו, בל-ראה לנצח.
י,יב  קומה יהוה--אל, נשא ידך;    אל-תשכח ענווים.
י,יג  על-מה, ניאץ רשע אלוהים;    אמר בליבו, לא תדרוש.
י,יד  ראית, כי-אתה עמל וכעס תביט--    לתת בידך:
עליך, יעזוב חלכה;    יתום, אתה היית עוזר.
י,טו  שבור, זרוע רשע;    ורע, תדרוש-רשעו בל-תמצא.
י,טז  יהוה מלך, עולם ועד;    אבדו גויים, מארצו.
י,יז  תאוות ענווים שמעת יהוה;    תכין ליבם, תקשיב אוזנך.
י,יח  לשפוט יתום, ודך:    בל-יוסיף עוד--לערוץ אנוש, מן-הארץ.

יא,א  למנצח, לדויד:
ביהוה, חסיתי--איך, תאמרו לנפשי;    נודי, הרכם ציפור.
יא,ב  כי הנה הרשעים, ידרכון קשת,    כוננו חיצם על-יתר--
לירות במו-אופל,    לישרי-לב.
יא,ג  כי השתות, ייהרסון--    צדיק, מה-פעל.
יא,ד  יהוה, בהיכל קודשו--    יהוה, בשמיים כיסאו:
עיניו יחזו--    עפעפיו יבחנו, בני אדם.
יא,ה  יהוה, צדיק יבחן:    ורשע, ואוהב חמס--שנאה נפשו.
יא,ו  ימטר על-רשעים, פחים:    אש וגופרית, ורוח זלעפות--מנת כוסם.
יא,ז  כי-צדיק יהוה, צדקות אהב;    ישר, יחזו פנימו.

יב,א  למנצח על-השמינית,    מזמור לדויד.
יב,ב  הושיעה יהוה, כי-גמר חסיד:    כי-פסו אמונים, מבני אדם.
יב,ג  שוא, ידברו--איש את-ריעהו:    שפת חלקות--בלב ולב ידברו.
יב,ד  יכרת יהוה, כל-שפתי חלקות--    לשון, מדברת גדולות.
יב,ה  אשר אמרו, ללשוננו נגביר--שפתינו איתנו:    מי אדון לנו.
יב,ו  משוד עניים,    מאנקת אביונים:
עתה אקום, יאמר יהוה;    אשית בישע, יפיח לו.
יב,ז  אמרות יהוה,    אמרות טהורות:
כסף צרוף, בעליל לארץ;    מזוקק, שבעתיים.
יב,ח  אתה-יהוה תשמרם;    תיצרנו, מן-הדור זו לעולם.
יב,ט  סביב, רשעים יתהלכון;    כרום זולות, לבני אדם.

יג,א  למנצח, מזמור לדויד.
יג,ב  עד-אנה יהוה, תשכחני נצח;    עד-אנה, תסתיר את-פניך ממני.
יג,ג  עד-אנה אשית עצות, בנפשי--    יגון בלבבי יומם;
עד-אנה,    ירום אויבי עליי.
יג,ד  הביטה ענני, יהוה אלוהיי;    האירה עיניי, פן-אישן המוות.
יג,ה  פן-יאמר אויבי יכולתיו;    צריי יגילו, כי אמוט.
יג,ו  ואני, בחסדך בטחתי--    יגל ליבי, בישועתך:
אשירה ליהוה,    כי גמל עליי.

יד,א  למנצח, לדויד:
אמר נבל בליבו,    אין אלוהים;
השחיתו, התעיבו עלילה--    אין עושה-טוב.
יד,ב  יהוה--    משמיים, השקיף על-בני-אדם:
לראות, היש משכיל--    דורש, את-אלוהים.
יד,ג  הכול סר, יחדיו נאלחו:    אין עושה-טוב--אין, גם-אחד.
יד,ד  הלוא ידעו, כל-פועלי-אוון:    אוכלי עמי, אכלו לחם; יהוה, לא קראו.
יד,ה  שם, פחדו פחד:    כי-אלוהים, בדור צדיק.
יד,ו  עצת-עני תבישו:    כי יהוה מחסהו.
יד,ז  מי ייתן מציון,    ישועת ישראל:
בשוב יהוה, שבות עמו;    יגל יעקוב, ישמח ישראל.

טו,א  מזמור, לדויד:    יהוה, מי-יגור באוהלך; מי-ישכון, בהר קודשך.
טו,ב  הולך תמים, ופועל צדק;    ודובר אמת, בלבבו.
טו,ג  לא-רגל, על-לשונו--לא-עשה לריעהו רעה;    וחרפה, לא-נשא על-קרובו.
טו,ד  נבזה, בעיניו נמאס--    ואת-יראי יהוה יכבד;
נשבע להרע,    ולא ימיר.
טו,ה  כספו, לא-נתן בנשך--    ושוחד על-נקי, לא לקח:
עושה-אלה--    לא יימוט לעולם.

טז,א  מכתם לדויד:    שומרני אל, כי-חסיתי בך.
טז,ב  אמרת ליהוה, אדוניי אתה;    טובתי, בל-עליך.
טז,ג  לקדושים, אשר-בארץ המה;    ואדירי, כל-חפצי-בם.
טז,ד  ירבו עצבותם,    אחר מהרו:
בל-אסיך נסכיהם מדם;    ובל-אשא את-שמותם, על-שפתיי.
טז,ה  יהוה, מנת-חלקי וכוסי--    אתה, תומיך גורלי.
טז,ו  חבלים נפלו-לי, בנעימים;    אף-נחלת, שפרה עליי.
טז,ז  אברך--את-יהוה, אשר יעצני;    אף-לילות, ייסרוני כליותיי.
טז,ח  שיוויתי יהוה לנגדי תמיד:    כי מימיני, בל-אמוט.
טז,ט  לכן, שמח ליבי--ויגל כבודי;    אף-בשרי, ישכון לבטח.
טז,י  כי, לא-תעזוב נפשי לשאול;    לא-תיתן חסידך, לראות שחת.
טז,יא  תודיעני,    אורח חיים:
שובע שמחות, את-פניך;    נעימות בימינך נצח.

יז,א  תפילה, לדויד:
שמעה יהוה, צדק--    הקשיבה רינתי, האזינה תפילתי;
בלא,    שפתי מרמה.
יז,ב  מלפניך, משפטי ייצא;    עיניך, תחזינה מישרים.
יז,ג  בחנת ליבי, פקדת לילה--    צרפתני בל-תמצא;
זמותי,    בל-יעבור-פי.
יז,ד  לפעולות אדם, בדבר שפתיך--    אני שמרתי, אורחות פריץ.
יז,ה  תמוך אשוריי, במעגלותיך;    בל-נמוטו פעמיי.
יז,ו  אני-קראתיך כי-תענני אל;    הט-אוזנך לי, שמע אמרתי.
יז,ז  הפלה חסדיך, מושיע חוסים--    ממתקוממים, בימינך.
יז,ח  שומרני, כאישון בת-עין;    בצל כנפיך, תסתירני.
יז,ט  מפני רשעים, זו שדוני;    אויביי בנפש, יקיפו עליי.
יז,י  חלבמו סגרו;    פימו, דיברו בגאות.
יז,יא  אשורינו, עתה סבבונו;    עיניהם ישיתו, לנטות בארץ.
יז,יב  דמיונו--כאריה, יכסוף לטרוף;    וככפיר, יושב במסתרים.
יז,יג  קומה יהוה--    קדמה פניו, הכריעהו;
פלטה נפשי,    מרשע חרבך.
יז,יד  ממתים ידך יהוה,    ממתים מחלד--
חלקם בחיים,    וצפונך תמלא בטנם:
ישבעו בנים--    והניחו יתרם, לעולליהם.
יז,טו  אני--בצדק, אחזה פניך;    אשבעה בהקיץ, תמונתך.

יח,א  למנצח, לעבד יהוה--לדויד:
אשר דיבר, ליהוה,    את-דברי, השירה הזאת--
ביום הציל-יהוה אותו מכף כל-אויביו,    ומיד שאול.
יח,ב  ויאמר--    ארחמך יהוה חזקי.
יח,ג  יהוה, סלעי ומצודתי--    ומפלטי:
אלי צורי, אחסה-בו;    מגיני וקרן-ישעי, משגבי.
יח,ד  מהולל, אקרא יהוה;    ומן-אויביי, איוושע.
יח,ה  אפפוני חבלי-מוות;    ונחלי בלייעל יבעתוני.
יח,ו  חבלי שאול סבבוני;    קידמוני, מוקשי מוות.
יח,ז  בצר-לי, אקרא יהוה--    ואל-אלוהיי אשווע:
ישמע מהיכלו קולי;    ושוועתי, לפניו תבוא באוזניו.
יח,ח  ותגעש ותרעש, הארץ--    ומוסדי הרים ירגזו;
ויתגעשו,    כי-חרה לו.
יח,ט  עלה עשן, באפו--    ואש-מפיו תאכל;
גחלים,    בערו ממנו.
יח,י  ויט שמיים, ויירד;    וערפל, תחת רגליו.
יח,יא  וירכב על-כרוב, ויעוף;    ויידא, על-כנפי-רוח.
יח,יב  ישת חושך, סתרו--    סביבותיו סוכתו;
חשכת-מים,    עבי שחקים.
יח,יג  מנוגה, נגדו:    עביו עברו--ברד, וגחלי-אש.
יח,יד  וירעם בשמיים, יהוה--ועליון, ייתן קולו;    ברד, וגחלי-אש.
יח,טו  וישלח חיציו, ויפיצם;    וברקים רב, ויהומם.
יח,טז  וייראו, אפיקי מים,    וייגלו, מוסדות תבל:
מגערתך יהוה--    מנשמת, רוח אפך.
יח,יז  ישלח ממרום, ייקחני;    ימשני, ממים רבים.
יח,יח  יצילני, מאויבי עז;    ומשונאיי, כי-אמצו ממני.
יח,יט  יקדמוני ביום-אידי;    ויהי-יהוה למשען לי.
יח,כ  ויוציאני למרחב;    יחלצני, כי חפץ בי.
יח,כא  יגמלני יהוה כצדקי;    כבור ידיי, ישיב לי.
יח,כב  כי-שמרתי, דרכי יהוה;    ולא-רשעתי, מאלוהיי.
יח,כג  כי כל-משפטיו לנגדי;    וחוקותיו, לא-אסיר מני.
יח,כד  ואהי תמים עימו;    ואשתמר, מעווני.
יח,כה  וישב-יהוה לי כצדקי;    כבור ידיי, לנגד עיניו.
יח,כו  עם-חסיד תתחסד;    עם-גבר תמים, תיתמם.
יח,כז  עם-נבר תתברר;    ועם-עיקש, תתפתל.
יח,כח  כי-אתה, עם-עני תושיע;    ועיניים רמות תשפיל.
יח,כט  כי-אתה, תאיר נרי;    יהוה אלוהיי, יגיה חושכי.
יח,ל  כי-בך, ארוץ גדוד;    ובאלוהיי, אדלג-שור.
יח,לא  האל,    תמים דרכו:
אמרת-יהוה צרופה;    מגן הוא, לכול החוסים בו.
יח,לב  כי מי אלוה, מבלעדי יהוה;    ומי צור, זולתי אלוהינו.
יח,לג  האל, המאזרני חיל;    וייתן תמים דרכי.
יח,לד  משווה רגליי, כאיילות;    ועל במותיי, יעמידני.
יח,לה  מלמד ידיי, למלחמה;    וניחתה קשת-נחושה, זרועותיי.
יח,לו  ותיתן-לי, מגן ישעך:    וימינך תסעדני; וענוותך תרבני.
יח,לז  תרחיב צעדי תחתיי;    ולא מעדו, קרסוליי.
יח,לח  ארדוף אויביי, ואשיגם;    ולא-אשוב, עד-כלותם.
יח,לט  אמחצם, ולא-יוכלו קום;    ייפלו, תחת רגליי.
יח,מ  ותאזרני חיל, למלחמה;    תכריע קמיי תחתיי.
יח,מא  ואויביי, נתת לי עורף;    ומשנאיי, אצמיתם.
יח,מב  ישוועו ואין-מושיע;    על-יהוה, ולא ענם.
יח,מג  ואשחקם, כעפר על-פני-רוח;    כטיט חוצות אריקם.
יח,מד  תפלטני, מריבי-עם:    תשימני, לראש גויים; עם לא-ידעתי יעבדוני.
יח,מה  לשמע אוזן, יישמעו לי;    בני-נכר, יכחשו-לי.
יח,מו  בני-נכר ייבולו;    ויחרגו, ממסגרותיהם.
יח,מז  חי-יהוה, וברוך צורי;    וירום, אלוהי ישעי.
יח,מח  האל--הנותן נקמות לי;    וידבר עמים תחתיי.
יח,מט  מפלטי, מאויביי:    אף מן-קמיי, תרוממני; מאיש חמס, תצילני.
יח,נ  על-כן, אודך בגויים יהוה;    ולשמך אזמרה.
יח,נא  מגדיל,    ישועות מלכו:
ועושה חסד, למשיחו--לדויד ולזרעו;    עד-עולם.

יט,א  למנצח, מזמור לדויד.
יט,ב  השמיים, מספרים כבוד-אל;    ומעשה ידיו, מגיד הרקיע.
יט,ג  יום ליום, יביע אומר;    ולילה ללילה, יחווה-דעת.
יט,ד  אין-אומר, ואין דברים:    בלי, נשמע קולם.
יט,ה  בכל-הארץ, יצא קוום,    ובקצה תבל, מיליהם;
לשמש,    שם-אוהל בהם.
יט,ו  והוא--כחתן, יוצא מחופתו;    ישיש כגיבור, לרוץ אורח.
יט,ז  מקצה השמיים, מוצאו--ותקופתו על-קצותם;    ואין נסתר, מחמתו.
יט,ח  תורת יהוה תמימה, משיבת נפש;    עדות יהוה נאמנה, מחכימת פתי.
יט,ט  פיקודי יהוה ישרים, משמחי-לב;    מצות יהוה ברה, מאירת עיניים.
יט,י  יראת יהוה, טהורה--עומדת לעד:    משפטי-יהוה אמת; צדקו יחדיו.
יט,יא  הנחמדים--מזהב, ומפז רב;    ומתוקים מדבש, ונופת צופים.
יט,יב  גם-עבדך, נזהר בהם;    בשומרם, עקב רב.
יט,יג  שגיאות מי-יבין;    מנסתרות נקני.
יט,יד  גם מזדים, חשוך עבדך--    אל-ימשלו-בי אז איתם;
וניקיתי,    מפשע רב.
יט,טו  יהיו לרצון אמרי-פי, והגיון ליבי    לפניך:
יהוה,    צורי וגואלי.

כ,א  למנצח, מזמור לדויד.
כ,ב  יענך יהוה, ביום צרה;    ישגבך, שם אלוהי יעקוב.
כ,ג  ישלח-עזרך מקודש;    ומציון, יסעדך.
כ,ד  יזכור כל-מנחותיך;    ועולתך ידשנה סלה.
כ,ה  ייתן-לך כלבבך;    וכל-עצתך ימלא.
כ,ו  נרננה, בישועתך--    ובשם-אלוהינו נדגול;
ימלא יהוה,    כל-משאלותיך.
כ,ז  עתה ידעתי--    כי הושיע יהוה, משיחו:
יענהו, משמי קודשו--    בגבורות, ישע ימינו.
כ,ח  אלה ברכב,    ואלה בסוסים;
ואנחנו,    בשם-יהוה אלוהינו נזכיר.
כ,ט  המה, כרעו ונפלו;    ואנחנו קמנו, ונתעודד.
כ,י  יהוה הושיעה:    המלך, יעננו ביום-קוראנו.

כא,א  למנצח, מזמור לדויד.
כא,ב  יהוה, בעוזך ישמח-מלך;    ובישועתך, מה-יגל מאוד.
כא,ג  תאוות ליבו, נתת לו;    וארשת שפתיו, בל-מנעת סלה.
כא,ד  כי-תקדמנו, ברכות טוב;    תשית לראשו, עטרת פז.
כא,ה  חיים, שאל ממך--נתת לו;    אורך ימים, עולם ועד.
כא,ו  גדול כבודו, בישועתך;    הוד והדר, תשווה עליו.
כא,ז  כי-תשיתהו ברכות לעד;    תחדהו בשמחה, את-פניך.
כא,ח  כי-המלך, בוטח ביהוה;    ובחסד עליון, בל-יימוט.
כא,ט  תמצא ידך, לכל-אויביך;    ימינך, תמצא שונאיך.
כא,י  תשיתמו, כתנור אש--    לעת פניך:
יהוה, באפו יבלעם;    ותאכלם אש.
כא,יא  פריימו, מארץ תאבד;    וזרעם, מבני אדם.
כא,יב  כי-נטו עליך רעה;    חשבו מזימה, בל-יוכלו.
כא,יג  כי, תשיתמו שכם;    במיתריך, תכונן על-פניהם.
כא,יד  רומה יהוה בעוזך;    נשירה ונזמרה, גבורתך.

כב,א  למנצח, על-איילת השחר;    מזמור לדויד.
כב,ב  אלי אלי, למה עזבתני;    רחוק מישועתי, דברי שאגתי.
כב,ג  אלוהיי--אקרא יומם, ולא תענה;    ולילה, ולא-דומייה לי.
כב,ד  ואתה קדוש--    יושב, תהילות ישראל.
כב,ה  בך, בטחו אבותינו;    בטחו, ותפלטמו.
כב,ו  אליך זעקו ונמלטו;    בך בטחו ולא-בושו.
כב,ז  ואנוכי תולעת ולא-איש;    חרפת אדם, ובזוי עם.
כב,ח  כל-רואיי, ילעיגו לי;    יפטירו בשפה, יניעו ראש.
כב,ט  גול אל-יהוה יפלטהו;    יצילהו, כי חפץ בו.
כב,י  כי-אתה גוחי מבטן;    מבטיחי, על-שדי אימי.
כב,יא  עליך, הושלכתי מרחם;    מבטן אימי, אלי אתה.
כב,יב  אל-תרחק ממני, כי-צרה קרובה:    כי-אין עוזר.
כב,יג  סבבוני, פרים רבים;    אבירי בשן כיתרוני.
כב,יד  פצו עליי פיהם;    אריה, טורף ושואג.
כב,טו  כמים נשפכתי--    והתפרדו, כל-עצמותיי:
היה ליבי, כדונג;    נמס, בתוך מעיי.
כב,טז  יבש כחרש, כוחי, ולשוני, מודבק מלקוחיי;    ולעפר-מוות תשפתני.
כב,יז  כי סבבוני, כלבים:    עדת מרעים, הקיפוני; כארי, ידיי ורגליי.
כב,יח  אספר כל-עצמותיי;    המה יביטו, יראו-בי.
כב,יט  יחלקו בגדיי להם;    ועל-לבושי, יפילו גורל.
כב,כ  ואתה יהוה, אל-תרחק;    איילותי, לעזרתי חושה.
כב,כא  הצילה מחרב נפשי;    מיד-כלב, יחידתי.
כב,כב  הושיעני, מפי אריה;    ומקרני רימים עניתני.
כב,כג  אספרה שמך לאחיי;    בתוך קהל אהללך.
כב,כד  יראי יהוה, הללוהו--    כל-זרע יעקוב כבדוהו;
וגורו ממנו,    כל-זרע ישראל.
כב,כה  כי לא-בזה ולא שיקץ, ענות עני--    ולא-הסתיר פניו ממנו;
ובשוועו אליו    שמע.
כב,כו  מאיתך, תהילתי:    בקהל רב--נדריי אשלם, נגד יראיו.
כב,כז  יאכלו ענווים, וישבעו--    יהללו יהוה, דורשיו;
יחי לבבכם    לעד.
כב,כח  יזכרו, וישובו אל-יהוה--    כל-אפסי-ארץ;
וישתחוו לפניך,    כל-משפחות גויים.
כב,כט  כי ליהוה, המלוכה;    ומושל, בגויים.
כב,ל  אכלו וישתחוו, כל-דשני-ארץ--    לפניו יכרעו, כל-יורדי עפר;
ונפשו,    לא חייה.
כב,לא  זרע יעבדנו;    יסופר לאדוניי לדור.
כב,לב  יבואו, ויגידו צדקתו:    לעם נולד, כי עשה.

כג,א  מזמור לדויד:    יהוה רועי, לא אחסר.
כג,ב  בנאות דשא, ירביצני;    על-מי מנוחות ינהלני.
כג,ג  נפשי ישובב;    ינחני במעגלי-צדק, למען שמו.
כג,ד  גם כי-אלך בגיא צלמוות, לא-אירא רע--    כי-אתה עימדי;
שבטך ומשענתך,    המה ינחמוני.
כג,ה  תערוך לפניי, שולחן--    נגד צורריי;
דישנת בשמן ראשי,    כוסי רוויה.
כג,ו  אך, טוב וחסד ירדפוני--    כל-ימי חיי;
ושבתי בבית-יהוה,    לאורך ימים.

כד,א  לדויד, מזמור:
ליהוה, הארץ ומלואה;    תבל, ויושבי בה.
כד,ב  כי-הוא, על-ימים יסדה;    ועל-נהרות, יכוננהא.
כד,ג  מי-יעלה בהר-יהוה;    ומי-יקום, במקום קודשו.
כד,ד  נקי כפיים,    ובר-לבב:
אשר לא-נשא לשוא נפשי;    ולא נשבע למרמה.
כד,ה  יישא ברכה, מאת יהוה;    וצדקה, מאלוהי ישעו.
כד,ו  זה, דור דורשיו;    מבקשי פניך יעקוב סלה.
כד,ז  שאו שערים, ראשיכם,    והינשאו, פתחי עולם;
ויבוא,    מלך הכבוד.
כד,ח  מי זה,    מלך הכבוד:
יהוה, עיזוז וגיבור;    יהוה, גיבור מלחמה.
כד,ט  שאו שערים, ראשיכם,    ושאו, פתחי עולם;
ויבוא,    מלך הכבוד.
כד,י  מי הוא זה,    מלך הכבוד:
יהוה צבאות--    הוא מלך הכבוד סלה.

כה,א  לדויד:    אליך יהוה, נפשי אשא.
כה,ב  אלוהיי--בך בטחתי, אל-אבושה;    אל-יעלצו אויביי לי.
כה,ג  גם כל-קוויך, לא יבושו;    יבושו, הבוגדים ריקם.
כה,ד  דרכיך יהוה, הודיעני;    אורחותיך למדני.
כה,ה  הדריכני באמיתך, ולמדני--    כי-אתה, אלוהי ישעי;
אותך קיוויתי,    כל-היום.
כה,ו  זכור-רחמיך יהוה, וחסדיך:    כי מעולם המה.
כה,ז  חטאות נעוריי, ופשעיי--    אל-תזכור:
כחסדך זכור-לי-אתה--    למען טובך יהוה.
כה,ח  טוב-וישר יהוה;    על-כן יורה חטאים בדרך.
כה,ט  ידרך ענווים, במשפט;    וילמד ענווים דרכו.
כה,י  כל-אורחות יהוה, חסד ואמת--    לנוצרי בריתו, ועדותיו.
כה,יא  למען-שמך יהוה;    וסלחת לעווני, כי רב-הוא.
כה,יב  מי-זה האיש, ירא יהוה--    יורנו, בדרך יבחר.
כה,יג  נפשו, בטוב תלין;    וזרעו, יירש ארץ.
כה,יד  סוד יהוה, ליראיו;    ובריתו, להודיעם.
כה,טו  עיניי תמיד, אל-יהוה:    כי הוא-יוציא מרשת רגליי.
כה,טז  פנה-אליי וחונני:    כי-יחיד ועני אני.
כה,יז  צרות לבבי הרחיבו;    ממצוקותיי, הוציאני.
כה,יח  ראה עוניי, ועמלי;    ושא, לכל-חטאותיי.
כה,יט  ראה-אויביי כי-רבו;    ושנאת חמס שנאוני.
כה,כ  שומרה נפשי, והצילני;    אל-אבוש, כי-חסיתי בך.
כה,כא  תום-ויושר ייצרוני:    כי, קיוויתיך.
כה,כב  פדה אלוהים, את-ישראל--    מכול, צרותיו.

כו,א  לדויד:  שופטני יהוה--    כי-אני, בתומי הלכתי;
וביהוה בטחתי,    לא אמעד.
כו,ב  בחנני יהוה ונסני;    צורפה כליותיי וליבי.
כו,ג  כי-חסדך, לנגד עיניי;    והתהלכתי, באמיתך.
כו,ד  לא-ישבתי, עם-מתי-שוא;    ועם נעלמים, לא אבוא.
כו,ה  שנאתי, קהל מרעים;    ועם-רשעים, לא אשב.
כו,ו  ארחץ בניקיון כפיי;    ואסובבה את-מזבחך יהוה.
כו,ז  לשמיע, בקול תודה;    ולספר, כל-נפלאותיך.
כו,ח  יהוה--אהבתי, מעון ביתך;    ומקום, משכן כבודך.
כו,ט  אל-תאסוף עם-חטאים נפשי;    ועם-אנשי דמים חיי.
כו,י  אשר-בידיהם זימה;    וימינם, מלאה שוחד.
כו,יא  ואני, בתומי אלך;    פדני וחונני.
כו,יב  רגלי, עמדה במישור;    במקהלים, אברך יהוה.

כז,א  לדויד:    יהוה, אורי וישעי--ממי אירא;
יהוה מעוז-חיי,    ממי אפחד.
כז,ב  בקרוב עליי, מרעים--    לאכול את-בשרי:
צריי ואויביי לי;    המה כשלו ונפלו.
כז,ג  אם-תחנה עליי, מחנה--    לא-יירא ליבי:
אם-תקום עליי, מלחמה--    בזאת, אני בוטח.
כז,ד  אחת, שאלתי מאת-יהוה--    אותה אבקש:
שבתי בבית-יהוה,    כל-ימי חיי;
לחזות בנועם-יהוה,    ולבקר בהיכלו.
כז,ה  כי יצפנני, בסוכו--    ביום רעה:
יסתירני, בסתר אוהלו;    בצור, ירוממני.
כז,ו  ועתה ירום ראשי, על אויביי סביבותיי,    ואזבחה באוהלו, זבחי תרועה;
אשירה ואזמרה,    ליהוה.
כז,ז  שמע-יהוה קולי אקרא;    וחונני וענני.
כז,ח  לך, אמר ליבי--בקשו פניי;    את-פניך יהוה אבקש.
כז,ט  אל-תסתר פניך, ממני--    אל תט-באף, עבדך:
עזרתי היית;    אל-תיטשני ואל-תעזבני, אלוהי ישעי.
כז,י  כי-אבי ואימי עזבוני;    ויהוה יאספני.
כז,יא  הורני יהוה, דרכך:    ונחני, באורח מישור--למען, שורריי.
כז,יב  אל-תיתנני, בנפש צריי:    כי קמו-בי עדי-שקר, ויפח חמס.
כז,יג  לולא--האמנתי, לראות בטוב-יהוה:    בארץ חיים.
כז,יד  קווה, אל-יהוה:    חזק, ויאמץ ליבך; וקווה, אל-יהוה.

כח,א  לדויד, אליך יהוה אקרא--    צורי, אל-תחרש ממני:
פן-תחשה ממני;    ונמשלתי, עם-יורדי בור.
כח,ב  שמע קול תחנוניי,    בשוועי אליך;
בנושאי ידיי,    אל-דביר קודשך.
כח,ג  אל-תמשכני עם-רשעים,    ועם-פועלי-אוון:
דוברי שלום, עם-ריעיהם;    ורעה, בלבבם.
כח,ד  תן-להם כפועלם,    וכרוע מעלליהם:
כמעשה ידיהם, תן להם;    השב גמולם להם.
כח,ה  כי לא יבינו, אל-פעולות יהוה--    ואל-מעשה ידיו;
יהרסם,    ולא יבנם.
כח,ו  ברוך יהוה:    כי-שמע, קול תחנוניי.
כח,ז  יהוה, עוזי ומגיני--    בו בטח ליבי, ונעזרתי:
ויעלוז ליבי;    ומשירי אהודנו.
כח,ח  יהוה עוז-למו;    ומעוז ישועות משיחו הוא.
כח,ט  הושיעה, את-עמך--    וברך את-נחלתך;
ורעם ונשאם,    עד-העולם.

כט,א  מזמור, לדויד:    הבו ליהוה, בני אלים; הבו ליהוה, כבוד ועוז.
כט,ב  הבו ליהוה, כבוד שמו;    השתחוו ליהוה, בהדרת-קודש.
כט,ג  קול יהוה,    על-המים:
אל-הכבוד הרעים;    יהוה, על-מים רבים.
כט,ד  קול-יהוה בכוח;    קול יהוה, בהדר.
כט,ה  קול יהוה, שובר ארזים;    וישבר יהוה, את-ארזי הלבנון.
כט,ו  וירקידם כמו-עגל;    לבנון ושריון, כמו בן-ראמים.
כט,ז  קול-יהוה חוצב;    להבות אש.
כט,ח  קול יהוה, יחיל מדבר;    יחיל יהוה, מדבר קדש.
כט,ט  קול יהוה, יחולל איילות--    ויחשוף יערות:
ובהיכלו--    כולו, אומר כבוד.
כט,י  יהוה, למבול ישב;    ויישב יהוה, מלך לעולם.
כט,יא  יהוה--עוז, לעמו ייתן;    יהוה, יברך את-עמו בשלום.

ל,א  מזמור:  שיר-חנוכת הבית לדויד.
ל,ב  ארוממך יהוה, כי דיליתני;    ולא-שימחת אויביי לי.
ל,ג  יהוה אלוהיי--    שיוועתי אליך, ותרפאני.
ל,ד  יהוה--העלית מן-שאול נפשי;    חייתני, מיורדי-בור.
ל,ה  זמרו ליהוה חסידיו;    והודו, לזכר קודשו.
ל,ו  כי רגע, באפו--    חיים ברצונו:
בערב, ילין בכי;    ולבוקר רינה.
ל,ז  ואני, אמרתי בשלווי--    בל-אמוט לעולם.
ל,ח  יהוה--    ברצונך, העמדת להררי-עוז:
הסתרת פניך;    הייתי נבהל.
ל,ט  אליך יהוה אקרא;    ואל-אדוניי, אתחנן.
ל,י  מה-בצע בדמי,    ברדתי אל-שחת:
היודך עפר;    היגיד אמיתך.
ל,יא  שמע-יהוה וחונני;    יהוה, היה-עוזר לי.
ל,יב  הפכת מספדי, למחול לי:    פיתחת שקי; ותאזרני שמחה.
ל,יג  למען, יזמרך כבוד--    ולא יידום:
יהוה אלוהיי,    לעולם אודך.

לא,א  למנצח, מזמור לדויד.
לא,ב  בך-יהוה חסיתי, אל-אבושה לעולם;    בצדקתך פלטני.
לא,ג  הטה אליי, אוזנך--    מהרה הצילני:
היה לי, לצור-מעוז--לבית מצודות;    להושיעני.
לא,ד  כי-סלעי ומצודתי אתה;    ולמען שמך, תנחני ותנהלני.
לא,ה  תוציאני--מרשת זו, טמנו לי:    כי-אתה, מעוזי.
לא,ו  בידך, אפקיד רוחי:    פדית אותי יהוה--אל אמת.
לא,ז  שנאתי, השומרים הבלי-שוא;    ואני, אל-יהוה בטחתי.
לא,ח  אגילה ואשמחה,    בחסדך:
אשר ראית, את-עוניי;    ידעת, בצרות נפשי.
לא,ט  ולא הסגרתני, ביד-אויב;    העמדת במרחב רגליי.
לא,י  חונני יהוה,    כי צר-לי:
עששה בכעס עיני;    נפשי ובטני.
לא,יא  כי כלו ביגון, חיי--    ושנותיי באנחה:
כשל בעווני כוחי;    ועצמיי עששו.
לא,יב  מכל-צורריי הייתי חרפה, ולשכניי מאוד--    ופחד למיודעיי:
רואיי בחוץ--    נדדו ממני.
לא,יג  נשכחתי, כמת מלב;    הייתי, ככלי אובד.
לא,יד  כי שמעתי, דיבת רבים--    מגור מסביב:
בהיווסדם יחד עליי;    לקחת נפשי זממו.
לא,טו  ואני, עליך בטחתי יהוה;    אמרתי, אלוהיי אתה.
לא,טז  בידך עיתותיי;    הצילני מיד-אויביי, ומרודפיי.
לא,יז  האירה פניך, על-עבדך;    הושיעני בחסדך.
לא,יח  יהוה--אל-אבושה, כי קראתיך;    יבושו רשעים, יידמו לשאול.
לא,יט  תיאלמנה, שפתי-שקר:    הדוברות על-צדיק עתק--בגאווה ובוז.
לא,כ  מה רב-טובך,    אשר-צפנת ליראיך:
פעלת, לחוסים בך;    נגד, בני אדם.
לא,כא  תסתירם, בסתר פניך--    מרוכסי-איש:
תצפנם בסוכה;    מריב לשונות.
לא,כב  ברוך יהוה:    כי הפליא חסדו לי, בעיר מצור.
לא,כג  ואני, אמרתי בחופזי--    נגרזתי, מנגד עיניך:
אכן--שמעת, קול תחנוניי;    בשוועי אליך.
לא,כד  אהבו את-יהוה,    כל-חסידיו:
אמונים, נוצר יהוה;    ומשלם על-יתר, עושה גאווה.
לא,כה  חזקו, ויאמץ לבבכם--    כל-המייחלים, ליהוה.

לב,א  לדויד, משכיל:    אשרי נשוי-פשע; כסוי חטאה.
לב,ב  אשרי אדם--לא יחשוב יהוה לו עוון;    ואין ברוחו רמייה.
לב,ג  כי-החרשתי, בלו עצמיי--    בשאגתי, כל-היום.
לב,ד  כי, יומם ולילה--    תכבד עליי, ידך:
נהפך לשדי--    בחרבוני קיץ סלה.
לב,ה  חטאתי אודיעך,    ועווני לא-כיסיתי--
אמרתי,    אודה עלי פשעיי ליהוה;
ואתה נשאת עוון חטאתי    סלה.
לב,ו  על-זאת, יתפלל כל-חסיד אליך--    לעת מצוא:
רק, לשטף מים רבים--    אליו, לא יגיעו.
לב,ז  אתה, סתר לי--    מצר תיצרני:
רוני פלט;    תסובבני סלה.
לב,ח  אשכילך, ואורך--בדרך-זו תלך;    איעצה עליך עיני.
לב,ט  אל-תהיו, כסוס כפרד--    אין הבין:
במתג-ורסן עדייו לבלום;    בל, קרוב אליך.
לב,י  רבים מכאובים, לרשע:    והבוטח ביהוה--חסד, יסובבנו.
לב,יא  שמחו ביהוה וגילו, צדיקים;    והרנינו, כל-ישרי-לב.

לג,א  רננו צדיקים, ביהוה;    לישרים, נאוה תהילה.
לג,ב  הודו ליהוה בכינור;    בנבל עשור, זמרו-לו.
לג,ג  שירו-לו, שיר חדש;    היטיבו נגן, בתרועה.
לג,ד  כי-ישר דבר-יהוה;    וכל-מעשהו, באמונה.
לג,ה  אוהב, צדקה ומשפט;    חסד יהוה, מלאה הארץ.
לג,ו  בדבר יהוה, שמיים נעשו;    וברוח פיו, כל-צבאם.
לג,ז  כונס כנד, מי הים;    נותן באוצרות תהומות.
לג,ח  ייראו מיהוה, כל-הארץ;    ממנו יגורו, כל-יושבי תבל.
לג,ט  כי הוא אמר ויהי;    הוא-ציווה, ויעמוד.
לג,י  יהוה, הפיר עצת-גויים;    הניא, מחשבות עמים.
לג,יא  עצת יהוה, לעולם תעמוד;    מחשבות ליבו, לדור ודור.
לג,יב  אשרי הגוי, אשר-יהוה אלוהיו;    העם, בחר לנחלה לו.
לג,יג  משמיים, הביט יהוה;    ראה, את-כל-בני האדם.
לג,יד  ממכון-שבתו השגיח--    אל כל-יושבי הארץ.
לג,טו  היוצר יחד ליבם;    המבין, אל-כל-מעשיהם.
לג,טז  אין-המלך, נושע ברוב-חיל;    גיבור, לא-יינצל ברוב-כוח.
לג,יז  שקר הסוס, לתשועה;    וברוב חילו, לא ימלט.
לג,יח  הנה עין יהוה, אל-יראיו;    למייחלים לחסדו.
לג,יט  להציל ממוות נפשם;    ולחייותם, ברעב.
לג,כ  נפשנו, חיכתה ליהוה;    עזרנו ומגיננו הוא.
לג,כא  כי-בו, ישמח ליבנו:    כי בשם קודשו בטחנו.
לג,כב  יהי-חסדך יהוה עלינו:    כאשר, ייחלנו לך.

לד,א  לדויד--    בשנותו את-טעמו, לפני אבימלך; ויגרשהו, וילך.
לד,ב  אברכה את-יהוה בכל-עת;    תמיד, תהילתו בפי.
לד,ג  ביהוה, תתהלל נפשי;    ישמעו ענווים וישמחו.
לד,ד  גדלו ליהוה איתי;    ונרוממה שמו יחדיו.
לד,ה  דרשתי את-יהוה וענני;    ומכל-מגורותיי הצילני.
לד,ו  הביטו אליו ונהרו;    ופניהם, אל-יחפרו.
לד,ז  זה עני קרא, ויהוה שמע;    ומכל-צרותיו, הושיעו.
לד,ח  חונה מלאך-יהוה סביב ליראיו;    ויחלצם.
לד,ט  טעמו וראו, כי-טוב יהוה;    אשרי הגבר, יחסה-בו.
לד,י  יראו את-יהוה קדושיו:    כי-אין מחסור, ליראיו.
לד,יא  כפירים, רשו ורעבו;    ודרשי יהוה, לא-יחסרו כל-טוב.
לד,יב  לכו-בנים, שמעו-לי;    יראת יהוה, אלמדכם.
לד,יג  מי-האיש, החפץ חיים;    אוהב ימים, לראות טוב.
לד,יד  נצור לשונך מרע;    ושפתיך, מדבר מרמה.
לד,טו  סור מרע, ועשה-טוב;    בקש שלום ורודפהו.
לד,טז  עיני יהוה, אל-צדיקים;    ואוזניו, אל-שוועתם.
לד,יז  פני יהוה, בעושי רע;    להכרית מארץ זכרם.
לד,יח  צעקו, ויהוה שמע;    ומכל-צרותם, הצילם.
לד,יט  קרוב יהוה, לנשברי-לב;    ואת-דכאי-רוח יושיע.
לד,כ  רבות, רעות צדיק;    ומכולם, יצילנו יהוה.
לד,כא  שומר כל-עצמותיו;    אחת מהנה, לא נשברה.
לד,כב  תמותת רשע רעה;    ושונאי צדיק יאשמו.
לד,כג  פודה יהוה, נפש עבדיו;    ולא יאשמו, כל-החוסים בו.

לה,א  לדויד:  ריבה יהוה, את-יריביי;    לחם, את-לוחמיי.
לה,ב  החזק מגן וצינה;    וקומה, בעזרתי.
לה,ג  והרק חנית וסגור, לקראת רודפיי;    אמור לנפשי, ישועתך אני.
לה,ד  יבושו וייכלמו, מבקשי נפשי:    ייסוגו אחור ויחפרו--חושבי, רעתי.
לה,ה  יהיו, כמוץ לפני-רוח;    ומלאך יהוה דוחה.
לה,ו  יהי-דרכם, חושך וחלקלקות;    ומלאך יהוה, רודפם.
לה,ז  כי-חינם טמנו-לי, שחת רשתם;    חינם, חפרו לנפשי.
לה,ח  תבואהו שואה,    לא-יידע:
ורשתו אשר-טמן תלכדו;    בשואה, ייפול-בה.
לה,ט  ונפשי, תגיל ביהוה;    תשיש, בישועתו.
לה,י  כל עצמותיי, תאמרנה--    יהוה, מי כמוך:
מציל עני, מחזק ממנו;    ועני ואביון, מגוזלו.
לה,יא  יקומון, עדי חמס:    אשר לא-ידעתי, ישאלוני.
לה,יב  ישלמוני רעה, תחת טובה:    שכול לנפשי.
לה,יג  ואני, בחלותם לבושי שק--    עיניתי בצום נפשי;
ותפילתי,    על-חיקי תשוב.
לה,יד  כריע-כאח לי, התהלכתי;    כאבל-אם, קודר שחותי.
לה,טו  ובצלעי,    שמחו ונאספו:
נאספו עליי נכים,    ולא ידעתי;
קרעו    ולא-דמו.
לה,טז  בחנפי, לעגי מעוג--    חרוק עליי שינימו.
לה,יז  אדוניי,    כמה תראה:
השיבה נפשי, משואיהם;    מכפירים, יחידתי.
לה,יח  אודך, בקהל רב;    בעם עצום אהללך.
לה,יט  אל-ישמחו-לי אויביי שקר;    שונאיי חינם, יקרצו-עין.
לה,כ  כי לא שלום, ידברו:    ועל רגעי-ארץ--דברי מרמות, יחשובון.
לה,כא  וירחיבו עליי, פיהם:    אמרו, האח האח; ראתה עיננו.
לה,כב  ראית יהוה, אל-תחרש;    אדוניי, אל-תרחק ממני.
לה,כג  העירה והקיצה, למשפטי;    אלוהיי ואדוניי לריבי.
לה,כד  שופטני כצדקך, יהוה אלוהיי;    ואל-ישמחו-לי.
לה,כה  אל-יאמרו בליבם, האח נפשנו;    אל-יאמרו, בילענוהו.
לה,כו  יבושו ויחפרו, יחדיו--    שמחי רעתי:
ילבשו-בושת וכלימה--    המגדילים עליי.
לה,כז  ירונו וישמחו,    חפצי צדקי:
ויאמרו תמיד, יגדל יהוה;    החפץ, שלום עבדו.
לה,כח  ולשוני, תהגה צדקך;    כל-היום, תהילתך.

לו,א  למנצח לעבד-יהוה לדויד.
לו,ב  נאום-פשע לרשע, בקרב ליבי;    אין-פחד אלוהים, לנגד עיניו.
לו,ג  כי-החליק אליו בעיניו;    למצוא עוונו לשנוא.
לו,ד  דברי-פיו, אוון ומרמה;    חדל להשכיל להיטיב.
לו,ה  אוון, יחשוב--על-משכבו:    יתייצב, על-דרך לא-טוב; רע, לא ימאס.
לו,ו  יהוה, בהשמיים חסדך;    אמונתך, עד-שחקים.
לו,ז  צדקתך, כהררי-אל--משפטיך, תהום רבה;    אדם ובהמה תושיע יהוה.
לו,ח  מה-יקר חסדך, אלוהים:    ובני אדם--בצל כנפיך, יחסיון.
לו,ט  ירוויון, מדשן ביתך;    ונחל עדניך תשקם.
לו,י  כי-עימך, מקור חיים;    באורך, נראה-אור.
לו,יא  משוך חסדך, ליודעיך;    וצדקתך, לישרי-לב.
לו,יב  אל-תבואני, רגל גאווה;    ויד-רשעים, אל-תנידני.
לו,יג  שם נפלו, פועלי אוון;    דוחו, ולא-יכלו קום.

לז,א  לדויד:  אל-תתחר במרעים;    אל-תקנא, בעושי עוולה.
לז,ב  כי כחציר, מהרה יימלו;    וכירק דשא, ייבולון.
לז,ג  בטח ביהוה, ועשה-טוב;    שכון-ארץ, ורעה אמונה.
לז,ד  והתענג על-יהוה;    וייתן-לך, משאלות ליבך.
לז,ה  גול על-יהוה דרכך;    ובטח עליו, והוא יעשה.
לז,ו  והוציא כאור צדקך;    ומשפטך, כצוהריים.
לז,ז  דום, ליהוה--    והתחולל-לו:
אל-תתחר, במצליח דרכו;    באיש, עושה מזימות.
לז,ח  הרף מאף, ועזוב חמה;    אל-תתחר, אך-להרע.
לז,ט  כי-מרעים, ייכרתון;    וקווי יהוה, המה יירשו-ארץ.
לז,י  ועוד מעט, ואין רשע;    והתבוננת על-מקומו ואיננו.
לז,יא  וענווים יירשו-ארץ;    והתענגו, על-רוב שלום.
לז,יב  זומם רשע, לצדיק;    וחורק עליו שיניו.
לז,יג  אדוניי ישחק-לו:    כי-ראה, כי-יבוא יומו.
לז,יד  חרב, פתחו רשעים--    ודרכו קשתם:
להפיל, עני ואביון;    לטבוח, ישרי-דרך.
לז,טו  חרבם, תבוא בליבם;    וקשתותם, תישברנה.
לז,טז  טוב-מעט, לצדיק--    מהמון, רשעים רבים.
לז,יז  כי זרועות רשעים, תישברנה;    וסומך צדיקים יהוה.
לז,יח  יודע יהוה, ימי תמימים;    ונחלתם, לעולם תהיה.
לז,יט  לא-יבושו, בעת רעה;    ובימי רעבון ישבעו.
לז,כ  כי רשעים, יאבדו, ואויבי יהוה, כיקר כרים;    כלו בעשן כלו.
לז,כא  לווה רשע, ולא ישלם;    וצדיק, חונן ונותן.
לז,כב  כי מבורכיו, יירשו ארץ;    ומקולליו, ייכרתו.
לז,כג  מיהוה, מצעדי-גבר כוננו;    ודרכו יחפץ.
לז,כד  כי-ייפול לא-יוטל:    כי-יהוה, סומך ידו.
לז,כה  נער, הייתי--    גם-זקנתי:
ולא-ראיתי, צדיק נעזב;    וזרעו, מבקש-לחם.
לז,כו  כל-היום, חונן ומלווה;    וזרעו, לברכה.
לז,כז  סור מרע, ועשה-טוב;    ושכון לעולם.
לז,כח  כי יהוה, אוהב משפט,    ולא-יעזוב את-חסידיו, לעולם נשמרו;
וזרע רשעים    נכרת.
לז,כט  צדיקים יירשו-ארץ;    וישכנו לעד עליה.
לז,ל  פי-צדיק, יהגה חכמה;    ולשונו, תדבר משפט.
לז,לא  תורת אלוהיו בליבו;    לא תמעד אשוריו.
לז,לב  צופה רשע, לצדיק;    ומבקש, להמיתו.
לז,לג  יהוה, לא-יעזבנו בידו;    ולא ירשיענו, בהישפטו.
לז,לד  קווה אל-יהוה, ושמור דרכו,    וירוממך, לרשת ארץ;
בהיכרת רשעים    תראה.
לז,לה  ראיתי, רשע עריץ;    ומתערה, כאזרח רענן.
לז,לו  ויעבור, והנה איננו;    ואבקשהו, ולא נמצא.
לז,לז  שמור-תם, וראה ישר:    כי-אחרית לאיש שלום.
לז,לח  ופושעים, נשמדו יחדיו;    אחרית רשעים נכרתה.
לז,לט  ותשועת צדיקים, מיהוה;    מעוזם, בעת צרה.
לז,מ  ויעזרם יהוה, ויפלטם:    יפלטם מרשעים, ויושיעם--כי-חסו בו.

לח,א  מזמור לדויד להזכיר.
לח,ב  יהוה--אל-בקצפך תוכיחני;    ובחמתך תייסרני.
לח,ג  כי-חיציך, ניחתו בי;    ותנחת עליי ידך.
לח,ד  אין-מתום בבשרי, מפני זעמך;    אין-שלום בעצמיי, מפני חטאתי.
לח,ה  כי עוונותיי, עברו ראשי;    כמשא כבד, יכבדו ממני.
לח,ו  הבאישו נמקו, חבורותיי:    מפני, איוולתי.
לח,ז  נעוויתי שחותי עד-מאוד;    כל-היום, קודר הילכתי.
לח,ח  כי-כסליי, מלאו נקלה;    ואין מתום, בבשרי.
לח,ט  נפוגותי ונדכיתי עד-מאוד;    שאגתי, מנהמת ליבי.
לח,י  אדוניי, נגדך כל-תאוותי;    ואנחתי, ממך לא-נסתרה.
לח,יא  ליבי סחרחר, עזבני כוחי;    ואור-עיניי גם-הם, אין איתי.
לח,יב  אוהביי, וריעיי--מנגד נגעי יעמודו;    וקרוביי, מרחוק עמדו.
לח,יג  וינקשו, מבקשי נפשי, ודורשי רעתי, דיברו הוות;    ומרמות, כל-היום יהגו.
לח,יד  ואני כחירש, לא אשמע;    וכאילם, לא יפתח-פיו.
לח,טו  ואהי--כאיש, אשר לא-שומע;    ואין בפיו, תוכחות.
לח,טז  כי-לך יהוה הוחלתי;    אתה תענה, אדוניי אלוהיי.
לח,יז  כי-אמרתי, פן-ישמחו-לי;    במוט רגלי, עליי הגדילו.
לח,יח  כי-אני, לצלע נכון;    ומכאובי נגדי תמיד.
לח,יט  כי-עווני אגיד;    אדאג, מחטאתי.
לח,כ  ואויביי, חיים עצמו;    ורבו שונאיי שקר.
לח,כא  ומשלמי רעה, תחת טובה--    ישטנוני, תחת רודפי-טוב.
לח,כב  אל-תעזבני יהוה:    אלוהיי, אל-תרחק ממני.
לח,כג  חושה לעזרתי:    אדוניי, תשועתי.

לט,א  למנצח לידותון,    מזמור לדויד.
לט,ב  אמרתי--    אשמרה דרכיי, מחטוא בלשוני:
אשמרה לפי מחסום--    בעוד רשע לנגדי.
לט,ג  נאלמתי דומייה, החשיתי מטוב;    וכאבי נעכר.
לט,ד  חם-ליבי, בקרבי--בהגיגי תבער-אש;    דיברתי, בלשוני.
לט,ה  הודיעני יהוה, קיצי--ומידת ימיי מה-היא;    אדעה, מה-חדל אני.
לט,ו  הנה טפחות, נתת ימיי--    וחלדי כאין נגדך;
אך כל-הבל כל-אדם,    ניצב סלה.
לט,ז  אך-בצלם, יתהלך-איש--    אך-הבל יהמיון;
יצבור,    ולא-יידע מי-אוספם.
לט,ח  ועתה מה-קיוויתי אדוניי--    תוחלתי, לך היא.
לט,ט  מכל-פשעיי הצילני;    חרפת נבל, אל-תשימני.
לט,י  נאלמתי, לא אפתח-פי:    כי אתה עשית.
לט,יא  הסר מעליי נגעך;    מתגרת ידך, אני כליתי.
לט,יב  בתוכחות על-עוון, ייסרת איש--    ותמס כעש חמודו;
אך הבל כל-אדם    סלה.
לט,יג  שמעה תפילתי יהוה,    ושוועתי האזינה--
אל-דמעתי,    אל-תחרש:
כי גר אנוכי עימך;    תושב, ככל-אבותיי.
לט,יד  השע ממני ואבליגה--    בטרם אלך ואינני.

מ,א  למנצח, לדויד מזמור.
מ,ב  קווה קיוויתי יהוה;    ויט אליי, וישמע שוועתי.
מ,ג  ויעלני, מבור שאון--    מטיט היוון:
ויקם על-סלע רגליי;    כונן אשוריי.
מ,ד  וייתן בפי, שיר חדש--    תהילה לאלוהינו:
יראו רבים וייראו;    ויבטחו, ביהוה.
מ,ה  אשרי הגבר--    אשר-שם יהוה, מבטחו;
ולא-פנה אל-רהבים,    ושטי כזב.
מ,ו  רבות עשית,    אתה יהוה אלוהיי--
נפלאותיך ומחשבותיך,    אלינו:
אין, ערוך אליך--אגידה ואדברה;    עצמו, מספר.
מ,ז  זבח ומנחה, לא-חפצת--    אוזניים, כרית לי;
עולה וחטאה,    לא שאלת.
מ,ח  אז אמרתי, הנה-באתי:    במגילת-ספר, כתוב עליי.
מ,ט  לעשות-רצונך אלוהיי חפצתי;    ותורתך, בתוך מעיי.
מ,י  בישרתי צדק, בקהל רב--    הנה שפתיי, לא אכלא:
יהוה,    אתה ידעת.
מ,יא  צדקתך לא-כיסיתי, בתוך ליבי--    אמונתך ותשועתך אמרתי;
לא-כיחדתי חסדך ואמיתך,    לקהל רב.
מ,יב  אתה יהוה--    לא-תכלא רחמיך ממני;
חסדך ואמיתך,    תמיד ייצרוני.
מ,יג  כי אפפו-עליי רעות,    עד-אין מספר--
השיגוני עוונותיי,    ולא-יכולתי לראות;
עצמו משערות ראשי,    וליבי עזבני.
מ,יד  רצה יהוה, להצילני;    יהוה, לעזרתי חושה.
מ,טו  יבושו ויחפרו, יחד--    מבקשי נפשי, לספותה:
ייסוגו אחור, וייכלמו--    חפצי, רעתי.
מ,טז  ישומו, על-עקב בושתם--    האומרים לי, האח האח.
מ,יז  ישישו וישמחו, בך--    כל-מבקשיך:
יאמרו תמיד, יגדל יהוה--    אוהבי, תשועתך.
מ,יח  ואני, עני ואביון--    אדוניי יחשוב-לי:
עזרתי ומפלטי אתה;    אלוהיי, אל-תאחר.

מא,א  למנצח, מזמור לדויד.
מא,ב  אשרי, משכיל אל-דל;    ביום רעה, ימלטהו יהוה.
מא,ג  יהוה, ישמרהו ויחייהו--ואושר בארץ;    ואל-תיתנהו, בנפש אויביו.
מא,ד  יהוה--יסעדנו, על-ערש דווי;    כל-משכבו, הפכת בחולייו.
מא,ה  אני-אמרתי, יהוה חונני;    רפאה נפשי, כי-חטאתי לך.
מא,ו  אויביי--יאמרו רע לי;    מתיי ימות, ואבד שמו.
מא,ז  ואם-בא לראות, שוא ידבר--ליבו, יקבוץ-אוון לו;    ייצא לחוץ ידבר.
מא,ח  יחד--עליי יתלחשו, כל-שונאיי;    עליי--יחשבו רעה לי.
מא,ט  דבר-בלייעל, יצוק בו;    ואשר שכב, לא-יוסיף לקום.
מא,י  גם-איש שלומי, אשר-בטחתי בו--    אוכל לחמי;
הגדיל עליי    עקב.
מא,יא  ואתה יהוה, חונני והקימני;    ואשלמה להם.
מא,יב  בזאת ידעתי, כי-חפצת בי:    כי לא-יריע אויבי עליי.
מא,יג  ואני--בתומי, תמכת בי;    ותציבני לפניך לעולם.
מא,יד  ברוך יהוה, אלוהי ישראל--מהעולם, ועד העולם:    אמן ואמן.

מב,א  למנצח, משכיל לבני-קורח.
מב,ב  כאייל, תערוג על-אפיקי-מים--    כן נפשי תערוג אליך אלוהים.
מב,ג  צמאה נפשי, לאלוהים--    לאל חי:
מתיי אבוא;    ואיראה, פני אלוהים.
מב,ד  הייתה-לי דמעתי לחם,    יומם ולילה;
באמור אליי כל-היום,    איה אלוהיך.
מב,ה  אלה אזכרה,    ואשפכה עליי נפשי--
כי אעבור בסך,    אדדם עד-בית אלוהים:
בקול-רינה ותודה;    המון חוגג.
מב,ו  מה-תשתוחחי, נפשי--    ותהמי עליי:
הוחילי לאלוהים, כי-עוד אודנו--    ישועות פניו.
מב,ז  אלוהיי--    עליי, נפשי תשתוחח:
על-כן--אזכורך, מארץ ירדן;    וחרמונים, מהר מצער.
מב,ח  תהום-אל-תהום קורא,    לקול צינוריך;
כל-משבריך וגליך,    עליי עברו.
מב,ט  יומם, יצווה יהוה חסדו,    ובלילה, שירו עימי--
תפילה,    לאל חיי.
מב,י  אומרה, לאל סלעי--    למה שכחתני:
למה-קודר אלך--    בלחץ אויב.
מב,יא  ברצח, בעצמותיי--    חירפוני צורריי;
באומרם אליי כל-היום,    איה אלוהיך.
מב,יב  מה-תשתוחחי, נפשי--    ומה-תהמי עליי:
הוחילי לאלוהים, כי-עוד אודנו--    ישועות פניי, ואלוהיי.

מג,א  שופטני אלוהים, וריבה ריבי--    מגוי לא-חסיד;
מאיש מרמה ועוולה    תפלטני.
מג,ב  כי-אתה, אלוהי מעוזי--    למה זנחתני:
למה-קודר אתהלך,    בלחץ אויב.
מג,ג  שלח-אורך ואמיתך,    המה ינחוני;
יביאוני אל-הר-קודשך,    ואל-משכנותיך.
מג,ד  ואבואה, אל-מזבח אלוהים--    אל-אל, שמחת גילי:
ואודך בכינור--    אלוהים אלוהיי.
מג,ה  מה-תשתוחחי, נפשי--    ומה-תהמי עליי:
הוחילי לאלוהים, כי-עוד אודנו--    ישועות פניי, ואלוהיי.

מד,א  למנצח לבני-קורח משכיל.
מד,ב  אלוהים, באוזנינו שמענו--    אבותינו סיפרו-לנו:
פועל פעלת בימיהם,    בימי קדם.
מד,ג  אתה, ידך גויים הורשת--    ותיטעם;
תרע לאומים,    ותשלחם.
מד,ד  כי לא בחרבם, ירשו ארץ,    וזרועם, לא-הושיעה-למו:
כי-ימינך וזרועך, ואור פניך--    כי רציתם.
מד,ה  אתה-הוא מלכי אלוהים;    צווה, ישועות יעקוב.
מד,ו  בך, צרינו ננגח;    בשמך, נבוס קמינו.
מד,ז  כי לא בקשתי אבטח;    וחרבי, לא תושיעני.
מד,ח  כי הושעתנו, מצרינו;    ומשנאינו הבישות.
מד,ט  באלוהים, היללנו כל-היום;    ושמך, לעולם נודה סלה.
מד,י  אף-זנחת, ותכלימנו;    ולא-תצא, בצבאותינו.
מד,יא  תשיבנו אחור, מני-צר;    ומשנאינו, שסו למו.
מד,יב  תיתננו, כצאן מאכל;    ובגויים, זיריתנו.
מד,יג  תמכור-עמך בלא-הון;    ולא-ריבית, במחיריהם.
מד,יד  תשימנו חרפה, לשכנינו;    לעג וקלס, לסביבותינו.
מד,טו  תשימנו משל, בגויים;    מנוד-ראש, בלאומים.
מד,טז  כל-היום, כלימתי נגדי;    ובושת פניי כיסתני.
מד,יז  מקול, מחרף ומגדף;    מפני אויב, ומתנקם.
מד,יח  כל-זאת באתנו, ולא שכחנוך;    ולא-שיקרנו, בבריתך.
מד,יט  לא-נסוג אחור ליבנו;    ותט אשורינו, מני אורחך.
מד,כ  כי דיכיתנו, במקום תנים;    ותכס עלינו בצלמוות.
מד,כא  אם-שכחנו, שם אלוהינו;    ונפרוש כפינו, לאל זר.
מד,כב  הלוא אלוהים, יחקור-זאת:    כי-הוא יודע, תעלומות לב.
מד,כג  כי-עליך, הורגנו כל-היום;    נחשבנו, כצאן טבחה.
מד,כד  עורה, למה תישן אדוניי;    הקיצה, אל-תזנח לנצח.
מד,כה  למה-פניך תסתיר;    תשכח עוניינו ולחצנו.
מד,כו  כי שחה לעפר נפשנו;    דבקה לארץ בטננו.
מד,כז  קומה, עזרתה לנו;    ופדנו, למען חסדך.

מה,א  למנצח על-שושנים, לבני-קורח;    משכיל, שיר ידידות.
מה,ב  רחש ליבי, דבר טוב--    אומר אני, מעשיי למלך;
לשוני,    עט סופר מהיר.
מה,ג  יופיפית, מבני אדם--    הוצק חן, בשפתותיך;
על-כן בירכך אלוהים    לעולם.
מה,ד  חגור-חרבך על-ירך גיבור--    הודך, והדרך.
מה,ה  והדרך, צלח רכב--    על-דבר-אמת, וענווה-צדק;
ותורך נוראות    ימינך.
מה,ו  חיציך, שנונים:    עמים, תחתיך ייפלו; בלב, אויבי המלך.
מה,ז  כיסאך אלוהים, עולם ועד;    שבט מישור, שבט מלכותך.
מה,ח  אהבת צדק,    ותשנא-רשע:
על-כן משחך אלוהים אלוהיך, שמן ששון--    מחברך.
מה,ט  מור-ואהלות קציעות, כל-בגדותיך;    מן-היכלי שן, מני שימחוך.
מה,י  בנות מלכים, בייקרותיך;    ניצבה שגל לימינך, בכתם אופיר.
מה,יא  שמעי-בת וראי, והטי אוזנך;    ושכחי עמך, ובית אביך.
מה,יב  ויתאו המלך יופייך:    כי-הוא אדונייך, והשתחווי-לו.
מה,יג  ובת-צור:    במנחה, פנייך יחלו--עשירי עם.
מה,יד  כל-כבודה בת-מלך פנימה;    ממשבצות זהב לבושה.
מה,טו  לרקמות, תובל למלך:    בתולות אחריה, ריעותיה--מובאות לך.
מה,טז  תובלנה, בשמחות וגיל;    תבואינה, בהיכל מלך.
מה,יז  תחת אבותיך, יהיו בניך;    תשיתמו לשרים, בכל-הארץ.
מה,יח  אזכירה שמך, בכל-דור ודור;    על-כן עמים יהודוך, לעולם ועד.

מו,א  למנצח לבני-קורח--    על-עלמות שיר.
מו,ב  אלוהים לנו, מחסה ועוז;    עזרה בצרות, נמצא מאוד.
מו,ג  על-כן לא-נירא, בהמיר ארץ;    ובמוט הרים, בלב ימים.
מו,ד  יהמו יחמרו מימיו;    ירעשו הרים בגאוותו סלה.
מו,ה  נהר--פלגיו, ישמחו עיר-אלוהים;    קדוש, משכני עליון.
מו,ו  אלוהים בקרבה, בל-תימוט;    יעזרהא אלוהים, לפנות בוקר.
מו,ז  המו גויים, מטו ממלכות;    נתן בקולו, תמוג ארץ.
מו,ח  יהוה צבאות עימנו;    משגב-לנו אלוהי יעקוב סלה.
מו,ט  לכו-חזו, מפעלות יהוה--    אשר-שם שמות בארץ.
מו,י  משבית מלחמות,    עד-קצה הארץ:
קשת ישבר, וקיצץ חנית;    עגלות, ישרוף באש.
מו,יא  הרפו ודעו, כי-אנוכי אלוהים;    ארום בגויים, ארום בארץ.
מו,יב  יהוה צבאות עימנו;    משגב-לנו אלוהי יעקוב סלה.

מז,א  למנצח לבני-קורח מזמור.
מז,ב  כל-העמים, תקעו-כף;    הריעו לאלוהים, בקול רינה.
מז,ג  כי-יהוה עליון נורא;    מלך גדול, על-כל-הארץ.
מז,ד  ידבר עמים תחתינו;    ולאומים, תחת רגלינו.
מז,ה  יבחר-לנו את-נחלתנו;    את גאון יעקוב אשר-אהב סלה.
מז,ו  עלה אלוהים, בתרועה;    יהוה, בקול שופר.
מז,ז  זמרו אלוהים זמרו;    זמרו למלכנו זמרו.
מז,ח  כי מלך כל-הארץ אלוהים--    זמרו משכיל.
מז,ט  מלך אלוהים, על-גויים;    אלוהים, ישב על-כיסא קודשו.
מז,י  נדיבי עמים, נאספו--    עם, אלוהי אברהם:
כי לאלוהים, מגיני-ארץ--    מאוד נעלה.

מח,א  שיר מזמור, לבני-קורח.
מח,ב  גדול יהוה ומהולל מאוד--    בעיר אלוהינו, הר-קודשו.
מח,ג  יפה נוף,    משוש כל-הארץ:
הר-ציון, ירכתי צפון;    קרית, מלך רב.
מח,ד  אלוהים בארמנותיה,    נודע למשגב.
מח,ה  כי-הנה המלכים, נועדו;    עברו יחדיו.
מח,ו  המה ראו, כן תמהו;    נבהלו נחפזו.
מח,ז  רעדה, אחזתם שם;    חיל, כיולדה.
מח,ח  ברוח קדים--    תשבר, אונייות תרשיש.
מח,ט  כאשר שמענו,    כן ראינו--
בעיר-יהוה צבאות,    בעיר אלוהינו:
אלוהים יכוננהא עד-עולם    סלה.
מח,י  דימינו אלוהים חסדך--    בקרב, היכלך.
מח,יא  כשמך אלוהים--    כן תהילתך, על-קצווי-ארץ;
צדק,    מלאה ימינך.
מח,יב  ישמח, הר ציון--תגלנה, בנות יהודה:    למען, משפטיך.
מח,יג  סובו ציון, והקיפוה;    ספרו, מגדליה.
מח,יד  שיתו ליבכם, לחילה--פסגו ארמנותיה:    למען תספרו, לדור אחרון.
מח,טו  כי זה, אלוהים אלוהינו--עולם ועד;    הוא ינהגנו על-מות.

מט,א  למנצח לבני-קורח מזמור.
מט,ב  שמעו-זאת, כל-העמים;    האזינו, כל-יושבי חלד.
מט,ג  גם-בני אדם, גם-בני-איש--    יחד, עשיר ואביון.
מט,ד  פי, ידבר חכמות;    והגות ליבי תבונות.
מט,ה  אטה למשל אוזני;    אפתח בכינור, חידתי.
מט,ו  למה אירא, בימי רע--    עוון עקביי יסובני.
מט,ז  הבוטחים על-חילם;    וברוב עושרם יתהללו.
מט,ח  אח--לא פדה יפדה איש;    לא-ייתן לאלוהים כופרו.
מט,ט  וייקר, פדיון נפשם;    וחדל לעולם.
מט,י  ויחי-עוד לנצח;    לא יראה השחת.
מט,יא  כי יראה, חכמים ימותו--    יחד כסיל ובער יאבדו;
ועזבו לאחרים    חילם.
מט,יב  קרבם בתימו, לעולם--    משכנותם, לדור ודור;
קראו בשמותם,    עלי אדמות.
מט,יג  ואדם ביקר, בל-ילין;    נמשל כבהמות נדמו.
מט,יד  זה דרכם, כסל למו;    ואחריהם, בפיהם ירצו סלה.
מט,טו  כצאן, לשאול שתו--    מוות ירעם:
וירדו בם ישרים, לבוקר--וצורם, לבלות שאול;    מזבול לו.
מט,טז  אך-אלוהים--יפדה נפשי, מיד-שאול:    כי ייקחני סלה.
מט,יז  אל-תירא, כי-יעשיר איש:    כי-ירבה, כבוד ביתו.
מט,יח  כי לא במותו, ייקח הכול;    לא-יירד אחריו כבודו.
מט,יט  כי-נפשו, בחייו יברך;    ויודוך, כי-תיטיב לך.
מט,כ  תבוא, עד-דור אבותיו;    עד-נצח, לא יראו-אור.
מט,כא  אדם ביקר, ולא יבין;    נמשל כבהמות נדמו.

נ,א  מזמור, לאסף:
אל, אלוהים יהוה--    דיבר ויקרא-ארץ;
ממזרח-שמש,    עד-מבואו.
נ,ב  מציון מכלל-יופי--    אלוהים הופיע.
נ,ג  יבוא אלוהינו,    ואל-יחרש:
אש-לפניו תאכל;    וסביביו, נשערה מאוד.
נ,ד  יקרא אל-השמיים מעל;    ואל-הארץ, לדין עמו.
נ,ה  אספו-לי חסידיי--    כורתי בריתי עלי-זבח.
נ,ו  ויגידו שמיים צדקו:    כי-אלוהים, שופט הוא סלה.
נ,ז  שמעה עמי, ואדברה--    ישראל, ואעידה בך:
אלוהים אלוהיך    אנוכי.
נ,ח  לא על-זבחיך, אוכיחך;    ועולותיך לנגדי תמיד.
נ,ט  לא-אקח מביתך פר;    ממכלאותיך, עתודים.
נ,י  כי-לי כל-חיתו-יער;    בהמות, בהררי-אלף.
נ,יא  ידעתי, כל-עוף הרים;    וזיז שדיי, עימדי.
נ,יב  אם-ארעב, לא-אומר לך:    כי-לי תבל, ומלואה.
נ,יג  האוכל, בשר אבירים;    ודם עתודים אשתה.
נ,יד  זבח לאלוהים תודה;    ושלם לעליון נדריך.
נ,טו  וקראני, ביום צרה;    אחלצך, ותכבדני.
נ,טז  ולרשע, אמר אלוהים, מה-לך, לספר חוקיי;    ותישא בריתי עלי-פיך.
נ,יז  ואתה, שנאת מוסר;    ותשלך דבריי אחריך.
נ,יח  אם-ראית גנב, ותירץ עימו;    ועם מנאפים חלקך.
נ,יט  פיך, שלחת ברעה;    ולשונך, תצמיד מרמה.
נ,כ  תשב, באחיך תדבר;    בבן-אימך, תיתן-דופי.
נ,כא  אלה עשית, והחרשתי--    דימית, היות-אהיה כמוך;
אוכיחך ואערכה    לעיניך.
נ,כב  בינו-נא זאת, שוכחי אלוה:    פן-אטרוף, ואין מציל.
נ,כג  זובח תודה, יכבדנני:    ושם דרך--אראנו, בישע אלוהים.

נא,א  למנצח, מזמור לדויד.
נא,ב  בבוא-אליו, נתן הנביא--    כאשר-בא, אל-בת-שבע.
נא,ג  חונני אלוהים כחסדך;    כרוב רחמיך, מחה פשעיי.
נא,ד  הרב, כבסני מעווני;    ומחטאתי טהרני.
נא,ה  כי-פשעיי, אני אדע;    וחטאתי נגדי תמיד.
נא,ו  לך לבדך, חטאתי,    והרע בעיניך, עשיתי:
למען, תצדק בדוברך--    תזכה בשופטך.
נא,ז  הן-בעוון חוללתי;    ובחטא, יחמתני אימי.
נא,ח  הן-אמת, חפצת בטוחות;    ובסתום, חכמה תודיעני.
נא,ט  תחטאני באיזוב ואטהר;    תכבסני, ומשלג אלבין.
נא,י  תשמיעני, ששון ושמחה;    תגלנה, עצמות דיכית.
נא,יא  הסתר פניך, מחטאיי;    וכל-עוונותיי מחה.
נא,יב  לב טהור, ברא-לי אלוהים;    ורוח נכון, חדש בקרבי.
נא,יג  אל-תשליכני מלפניך;    ורוח קודשך, אל-תיקח ממני.
נא,יד  השיבה לי, ששון ישעך;    ורוח נדיבה תסמכני.
נא,טו  אלמדה פושעים דרכיך;    וחטאים, אליך ישובו.
נא,טז  הצילני מדמים, אלוהים--    אלוהי תשועתי:
תרנן לשוני,    צדקתך.
נא,יז  אדוניי, שפתיי תפתח;    ופי, יגיד תהילתך.
נא,יח  כי, לא-תחפוץ זבח ואתנה;    עולה, לא תרצה.
נא,יט  זבחי אלוהים,    רוח נשברה:
לב-נשבר ונדכה--    אלוהים, לא תבזה.
נא,כ  היטיבה ברצונך, את-ציון;    תבנה, חומות ירושלים.
נא,כא  אז תחפוץ זבחי-צדק,    עולה וכליל;
אז יעלו על-מזבחך    פרים.

נב,א  למנצח, משכיל לדויד.
נב,ב  בבוא, דואג האדומי--    ויגד לשאול:
ויאמר לו--    בא דויד, אל-בית אחימלך.
נב,ג  מה-תתהלל ברעה, הגיבור;    חסד אל, כל-היום.
נב,ד  הוות, תחשוב לשונך;    כתער מלוטש, עושה רמייה.
נב,ה  אהבת רע מטוב;    שקר, מדבר צדק סלה.
נב,ו  אהבת כל-דברי-בלע;    לשון מרמה.
נב,ז  גם-אל,    ייתוצך לנצח:
יחתך וייסחך מאוהל;    ושירשך מארץ חיים סלה.
נב,ח  ויראו צדיקים וייראו; ועליו ישחקו.
נב,ט  הנה הגבר--    לא ישים אלוהים, מעוזו:
ויבטח, ברוב עושרו;    יעוז, בהוותו.
נב,י  ואני, כזית רענן--    בבית אלוהים;
בטחתי בחסד-אלוהים,    עולם ועד.
נב,יא  אודך לעולם, כי עשית;    ואקווה שמך כי-טוב, נגד חסידיך.

נג,א  למנצח על-מחלת, משכיל לדויד.
נג,ב  אמר נבל בליבו,    אין אלוהים;
השחיתו, והתעיבו עוול--    אין עושה-טוב.
נג,ג  אלוהים--    משמיים, השקיף על-בני-אדם:
לראות, היש משכיל--    דורש, את-אלוהים.
נג,ד  כולו סג, יחדיו נאלחו:    אין עושה-טוב; אין, גם-אחד.
נג,ה  הלוא ידעו, פועלי-אוון:    אוכלי עמי, אכלו לחם; אלוהים, לא קראו.
נג,ו  שם, פחדו פחד--    לא-היה-פחד:
כי-אלוהים--פיזר, עצמות חונך;    הבישות, כי-אלוהים מאסם.
נג,ז  מי ייתן מציון,    ישועות ישראל:
בשוב אלוהים, שבות עמו;    יגל יעקוב, ישמח ישראל.

נד,א  למנצח בנגינות, משכיל לדויד.
נד,ב  בבוא הזיפים, ויאמרו לשאול:    הלוא דויד, מסתתר עימנו.
נד,ג  אלוהים, בשמך הושיעני;    ובגבורתך תדינני.
נד,ד  אלוהים, שמע תפילתי;    האזינה, לאמרי-פי.
נד,ה  כי זרים, קמו עליי--    ועריצים, ביקשו נפשי;
לא שמו אלוהים לנגדם    סלה.
נד,ו  הנה אלוהים, עוזר לי;    אדוניי, בסומכי נפשי.
נד,ז  ישיב הרע, לשורריי;    באמיתך, הצמיתם.
נד,ח  בנדבה אזבחה-לך;    אודה שמך יהוה כי-טוב.
נד,ט  כי מכל-צרה, הצילני;    ובאויביי, ראתה עיני.

נה,א  למנצח בנגינות, משכיל לדויד.
נה,ב  האזינה אלוהים, תפילתי;    ואל-תתעלם, מתחינתי.
נה,ג  הקשיבה לי וענני;    אריד בשיחי ואהימה.
נה,ד  מקול אויב--מפני, עקת רשע:    כי-ימיטו עליי אוון, ובאף ישטמוני.
נה,ה  ליבי, יחיל בקרבי;    ואימות מוות, נפלו עליי.
נה,ו  יראה ורעד, יבוא בי;    ותכסני, פלצות.
נה,ז  ואומר--מי-ייתן-לי אבר, כיונה:    אעופה ואשכונה.
נה,ח  הנה, ארחיק נדוד;    אלין במדבר סלה.
נה,ט  אחישה מפלט לי--    מרוח סועה מסער.
נה,י  בלע אדוניי, פלג לשונם:    כי-ראיתי חמס וריב בעיר.
נה,יא  יומם ולילה--יסובבוה על-חומותיה;    ואוון ועמל בקרבה.
נה,יב  הוות בקרבה;    ולא-ימיש מרחובה, תוך ומרמה.
נה,יג  כי לא-אויב יחרפני,    ואשא:
לא-משנאי, עליי הגדיל;    ואיסתר ממנו.
נה,יד  ואתה אנוש כערכי;    אלופי, ומיודעי.
נה,טו  אשר יחדיו, נמתיק סוד;    בבית אלוהים, נהלך ברגש.
נה,טז  ישיא מוות, עלימו--יירדו שאול חיים:    כי-רעות במגורם בקרבם.
נה,יז  אני, אל-אלוהים אקרא;    ויהוה, יושיעני.
נה,יח  ערב ובוקר וצוהריים, אשיחה ואהמה;    וישמע קולי.
נה,יט  פדה בשלום נפשי, מקרב-לי:    כי-ברבים, היו עימדי.
נה,כ  ישמע אל, ויענם--    ויושב קדם, סלה:
אשר אין חליפות למו;    ולא יראו אלוהים.
נה,כא  שלח ידיו, בשלומיו;    חילל בריתו.
נה,כב  חלקו, מחמאות פיו--    וקרב-ליבו:
רכו דבריו משמן;    והמה פתיחות.
נה,כג  השלך על-יהוה, יהבך--    והוא יכלכלך:
לא-ייתן לעולם מוט--    לצדיק.
נה,כד  ואתה אלוהים,    תורידם לבאר שחת--
אנשי דמים ומרמה,    לא-יחצו ימיהם;
ואני,    אבטח-בך.

נו,א  למנצח, על-יונת אלם רחוקים--    לדויד מכתם:
באחוז אותו פלשתים    בגת.
נו,ב  חונני אלוהים, כי-שאפני אנוש;    כל-היום, לוחם ילחצני.
נו,ג  שאפו שורריי, כל-היום:    כי-רבים לוחמים לי מרום.
נו,ד  יום אירא--    אני, אליך אבטח.
נו,ה  באלוהים,    אהלל דברו:
באלוהים בטחתי, לא אירא;    מה-יעשה בשר לי.
נו,ו  כל-היום, דבריי יעצבו;    עליי כל-מחשבותם לרע.
נו,ז  יגורו, יצפונו--המה, עקביי ישמורו:    כאשר, קיוו נפשי.
נו,ח  על-אוון פלט-למו;    באף, עמים הורד אלוהים.
נו,ט  נודי, ספרת-אתה:    שימה דמעתי בנאדך; הלוא, בספרתך.
נו,י  אז ישובו אויביי אחור, ביום אקרא;    זה-ידעתי, כי-אלוהים לי.
נו,יא  באלוהים, אהלל דבר;    ביהוה, אהלל דבר.
נו,יב  באלוהים בטחתי, לא אירא;    מה-יעשה אדם לי.
נו,יג  עליי אלוהים נדריך;    אשלם תודות לך.
נו,יד  כי הצלת נפשי, ממוות--    הלוא רגליי, מדחי:
להתהלך, לפני אלוהים--    באור, החיים.

נז,א  למנצח אל-תשחת, לדויד מכתם--    בבורחו מפני-שאול, במערה.
נז,ב  חונני אלוהים, חונני--    כי בך, חסיה נפשי:
ובצל-כנפיך אחסה--    עד, יעבור הוות.
נז,ג  אקרא, לאלוהים עליון;    לאל, גומר עליי.
נז,ד  ישלח משמיים, ויושיעני--    חירף שואפי סלה;
ישלח אלוהים,    חסדו ואמיתו.
נז,ה  נפשי, בתוך לבאים--    אשכבה לוהטים:
בני-אדם--שיניהם, חנית וחיצים;    ולשונם, חרב חדה.
נז,ו  רומה על-השמיים אלוהים;    על כל-הארץ כבודך.
נז,ז  רשת, הכינו לפעמיי--    כפף נפשי:
כרו לפניי שיחה;    נפלו בתוכה סלה.
נז,ח  נכון ליבי אלוהים, נכון ליבי;    אשירה, ואזמרה.
נז,ט  עורה כבודי--עורה, הנבל וכינור;    אעירה שחר.
נז,י  אודך בעמים אדוניי;    אזמרך, בלאומים.
נז,יא  כי-גדול עד-שמיים חסדך;    ועד-שחקים אמיתך.
נז,יב  רומה על-שמיים אלוהים;    על כל-הארץ כבודך.

נח,א  למנצח אל-תשחת, לדויד מכתם.
נח,ב  האומנם--אלם צדק, תדברון;    מישרים תשפטו, בני אדם.
נח,ג  אף-בלב, עולות תפעלון:    בארץ--חמס ידיכם, תפלסון.
נח,ד  זורו רשעים מרחם;    תעו מבטן, דוברי כזב.
נח,ה  חמת-למו, כדמות חמת-נחש;    כמו-פתן חירש, יאטם אוזנו.
נח,ו  אשר לא-ישמע, לקול מלחשים;    חובר חברים מחוכם.
נח,ז  אלוהים--הרוס שינימו בפימו;    מלתעות כפירים, נתוץ יהוה.
נח,ח  יימאסו כמו-מים,    יתהלכו-למו;
ידרוך חיציו,    כמו יתמוללו.
נח,ט  כמו שבלול, תמס יהלוך;    נפל אשת, בל-חזו שמש.
נח,י  בטרם, יבינו סירותיכם אטד;    כמו-חי כמו-חרון, ישערנו.
נח,יא  ישמח צדיק, כי-חזה נקם;    פעמיו ירחץ, בדם הרשע.
נח,יב  ויאמר אדם, אך-פרי לצדיק;    אך יש-אלוהים, שופטים בארץ.

נט,א  למנצח אל-תשחת, לדויד מכתם:    בשלוח שאול;
וישמרו את-הבית,    להמיתו.
נט,ב  הצילני מאויביי אלוהיי;    ממתקוממיי תשגבני.
נט,ג  הצילני, מפועלי אוון;    ומאנשי דמים, הושיעני.
נט,ד  כי הנה ארבו, לנפשי--    יגורו עליי עזים;
לא-פשעי ולא-חטאתי    יהוה.
נט,ה  בלי-עוון, ירוצון וייכוננו;    עורה לקראתי וראה.
נט,ו  ואתה יהוה-אלוהים צבאות, אלוהי ישראל--    הקיצה, לפקוד כל-הגויים;
אל-תחון כל-בוגדי אוון    סלה.
נט,ז  ישובו לערב, יהמו ככלב;    ויסובבו עיר.
נט,ח  הנה, יביעון בפיהם--חרבות, בשפתותיהם:    כי-מי שומע.
נט,ט  ואתה יהוה, תשחק-למו;    תלעג, לכל-גויים.
נט,י  עוזו, אליך אשמורה:    כי-אלוהים, משגבי.
נט,יא  אלוהי חסדי יקדמני;    אלוהים, יראני בשורריי.
נט,יב  אל-תהרגם, פן ישכחו עמי--הניעמו בחילך, והורידמו:    מגיננו אדוניי.
נט,יג  חטאת-פימו,    דבר-שפתימו:
ויילכדו בגאונם;    ומאלה ומכחש יספרו.
נט,יד  כלה בחמה,    כלה ואינמו:
ויידעו--כי-אלוהים, מושל ביעקוב;    לאפסי הארץ סלה.
נט,טו  וישובו לערב, יהמו ככלב;    ויסובבו עיר.
נט,טז  המה, יניעון לאכול--    אם-לא ישבעו, וילינו.
נט,יז  ואני, אשיר עוזך--    וארנן לבוקר, חסדך:
כי-היית משגב לי;    ומנוס, ביום צר-לי.
נט,יח  עוזי, אליך אזמרה:    כי-אלוהים משגבי, אלוהי חסדי.

ס,א  למנצח, על-שושן עדות;    מכתם לדויד ללמד.
ס,ב  בהצותו, את ארם נהריים--    ואת-ארם צובה:
וישב יואב, ויך את-אדום בגיא-מלח--    שנים עשר אלף.
ס,ג  אלוהים, זנחתנו פרצתנו;    אנפת, תשובב לנו.
ס,ד  הרעשת ארץ פצמתה;    רפה שבריה כי-מטה.
ס,ה  הראית עמך קשה;    השקיתנו, יין תרעלה.
ס,ו  נתת ליראיך נס, להתנוסס--    מפני, קושט סלה.
ס,ז  למען, ייחלצון ידידיך;    הושיעה ימינך וענני.
ס,ח  אלוהים, דיבר בקודשו--אעלוזה:    אחלקה שכם; ועמק סוכות אמדד.
ס,ט  לי גלעד, ולי מנשה, ואפריים, מעוז ראשי;    יהודה, מחוקקי.
ס,י  מואב, סיר רחצי--על-אדום, אשליך נעלי;    עליי, פלשת התרועעי.
ס,יא  מי יובילני, עיר מצור;    מי נחני עד-אדום.
ס,יב  הלוא-אתה אלוהים זנחתנו;    ולא-תצא אלוהים, בצבאותינו.
ס,יג  הבה-לנו עזרת מצר;    ושוא, תשועת אדם.
ס,יד  באלוהים נעשה-חיל;    והוא, יבוס צרינו.

סא,א  למנצח על-נגינת לדויד.
סא,ב  שמעה אלוהים, רינתי;    הקשיבה, תפילתי.
סא,ג  מקצה הארץ, אליך אקרא--    בעטוף ליבי;
בצור-ירום ממני    תנחני.
סא,ד  כי-היית מחסה לי;    מגדל-עוז, מפני אויב.
סא,ה  אגורה באוהלך, עולמים;    אחסה בסתר כנפיך סלה.
סא,ו  כי-אתה אלוהים, שמעת לנדריי;    נתת ירושת, יראי שמך.
סא,ז  ימים על-ימי-מלך תוסיף;    שנותיו, כמו-דור ודור.
סא,ח  יישב עולם, לפני אלוהים;    חסד ואמת, מן ינצרוהו.
סא,ט  כן אזמרה שמך לעד--    לשלמי נדריי, יום יום.

סב,א  למנצח על-ידותון--    מזמור לדויד.
סב,ב  אך אל-אלוהים, דומייה נפשי;    ממנו, ישועתי.
סב,ג  אך-הוא צורי, וישועתי;    משגבי, לא-אמוט רבה.
סב,ד  עד-אנה, תהותתו על-איש--    תרצחו כולכם:
כקיר נטוי;    גדר, הדחויה.
סב,ה  אך משאתו, יעצו להדיח--    ירצו כזב:
בפיו יברכו;    ובקרבם, יקללו-סלה.
סב,ו  אך לאלוהים, דומי נפשי:    כי-ממנו, תקוותי.
סב,ז  אך-הוא צורי, וישועתי;    משגבי, לא אמוט.
סב,ח  על-אלוהים, ישעי וכבודי;    צור-עוזי מחסי, באלוהים.
סב,ט  בטחו בו בכל-עת, עם--    שפכו-לפניו לבבכם;
אלוהים מחסה-לנו    סלה.
סב,י  אך, הבל בני-אדם--    כזב בני-איש:
במאזניים לעלות;    המה, מהבל יחד.
סב,יא  אל-תבטחו בעושק,    ובגזל אל-תהבלו:
חיל כי-ינוב--    אל-תשיתו לב.
סב,יב  אחת, דיבר אלוהים--שתיים-זו שמעתי:    כי עוז, לאלוהים.
סב,יג  ולך-אדוניי חסד:    כי-אתה תשלם לאיש כמעשהו.

סג,א  מזמור לדויד;    בהיותו, במדבר יהודה.
סג,ב  אלוהים, אלי אתה--    אשחרך:
צמאה לך, נפשי--    כמה לך בשרי;
בארץ-צייה ועייף    בלי-מים.
סג,ג  כן, בקודש חזיתיך--    לראות עוזך, וכבודך.
סג,ד  כי-טוב חסדך, מחיים;    שפתיי ישבחונך.
סג,ה  כן אברכך בחיי;    בשמך, אשא כפיי.
סג,ו  כמו חלב ודשן, תשבע נפשי;    ושפתי רננות, יהלל-פי.
סג,ז  אם-זכרתיך על-יצועיי--    באשמורות, אהגה-בך.
סג,ח  כי-היית עזרתה לי;    ובצל כנפיך ארנן.
סג,ט  דבקה נפשי אחריך;    בי, תמכה ימינך.
סג,י  והמה--לשואה, יבקשו נפשי;    יבואו, בתחתייות הארץ.
סג,יא  יגירוהו, על-ידי-חרב;    מנת שועלים יהיו.
סג,יב  והמלך,    ישמח באלוהים:
יתהלל, כל-הנשבע בו--    כי ייסכר, פי דוברי-שקר.

סד,א  למנצח, מזמור לדויד.
סד,ב  שמע-אלוהים קולי בשיחי;    מפחד אויב, תיצור חיי.
סד,ג  תסתירני, מסוד מרעים;    מרגשת, פועלי אוון.
סד,ד  אשר שננו כחרב לשונם;    דרכו חיצם, דבר מר.
סד,ה  לירות במסתרים תם;    פתאום יורוהו, ולא ייראו.
סד,ו  יחזקו-למו, דבר רע--    יספרו, לטמון מוקשים;
אמרו,    מי יראה-למו.
סד,ז  יחפשו עולות--    תמנו, חפש מחופש;
וקרב איש,    ולב עמוק.
סד,ח  ויורם, אלוהים:    חץ פתאום--היו, מכותם.
סד,ט  ויכשילוהו עלימו לשונם;    יתנודדו, כל-רואה בם.
סד,י  וייראו, כל-אדם:    ויגידו, פועל אלוהים; ומעשהו השכילו.
סד,יא  ישמח צדיק ביהוה, וחסה בו;    ויתהללו, כל-ישרי-לב.

סה,א  למנצח מזמור, לדויד שיר.
סה,ב  לך דומייה תהילה אלוהים בציון;    ולך, ישולם-נדר.
סה,ג  שומע תפילה--    עדיך, כל-בשר יבואו.
סה,ד  דברי עוונות, גברו מני;    פשעינו, אתה תכפרם.
סה,ה  אשרי, תבחר ותקרב--    ישכון חצריך:
נשבעה, בטוב ביתך;    קדוש, היכלך.
סה,ו  נוראות, בצדק תעננו--    אלוהי ישענו;
מבטח כל-קצווי-ארץ,    וים רחוקים.
סה,ז  מכין הרים בכוחו;    נאזר, בגבורה.
סה,ח  משביח, שאון ימים--שאון גליהם;    והמון לאומים.
סה,ט  וייראו, יושבי קצוות--מאותותיך;    מוצאי בוקר וערב תרנין.
סה,י  פקדת הארץ ותשוקקהא, רבת תעשרנה--    פלג אלוהים, מלא מים;
תכין דגנם,    כי-כן תכינהא.
סה,יא  תלמיה רווה, נחת גדודיה;    ברביבים תמוגגנה, צמחה תברך.
סה,יב  עיטרת, שנת טובתך;    ומעגליך, ירעפון דשן.
סה,יג  ירעפו, נאות מדבר;    וגיל, גבעות תחגורנה.
סה,יד  לבשו כרים, הצאן--    ועמקים יעטפו-בר;
יתרועעו,    אף-ישירו.

סו,א  למנצח, שיר מזמור:    הריעו לאלוהים, כל-הארץ.
סו,ב  זמרו כבוד-שמו;    שימו כבוד, תהילתו.
סו,ג  אמרו לאלוהים, מה-נורא מעשיך;    ברוב עוזך, יכחשו לך אויביך.
סו,ד  כל-הארץ, ישתחוו לך--ויזמרו-לך;    יזמרו שמך סלה.
סו,ה  לכו וראו, מפעלות אלוהים;    נורא עלילה, על-בני אדם.
סו,ו  הפך ים, ליבשה--בנהר, יעברו ברגל;    שם, נשמחה-בו.
סו,ז  מושל בגבורתו, עולם--    עיניו, בגויים תצפינה;
הסוררים,    אל-ירומו למו סלה.
סו,ח  ברכו עמים אלוהינו;    והשמיעו, קול תהילתו.
סו,ט  השם נפשנו, בחיים;    ולא-נתן למוט רגלנו.
סו,י  כי-בחנתנו אלוהים;    צרפתנו, כצרוף-כסף.
סו,יא  הבאתנו במצודה;    שמת מועקה במותנינו.
סו,יב  הרכבת אנוש, לראשנו:    באנו-באש ובמים; ותוציאנו, לרוויה.
סו,יג  אבוא ביתך בעולות;    אשלם לך נדריי.
סו,יד  אשר-פצו שפתיי;    ודיבר-פי, בצר-לי.
סו,טו  עולות מיחים אעלה-לך,    עם-קטורת אילים;
אעשה בקר עם-עתודים    סלה.
סו,טז  לכו-שמעו ואספרה, כל-יראי אלוהים:    אשר עשה לנפשי.
סו,יז  אליו פי-קראתי;    ורומם, תחת לשוני.
סו,יח  אוון, אם-ראיתי בליבי--    לא ישמע אדוניי.
סו,יט  אכן, שמע אלוהים;    הקשיב, בקול תפילתי.
סו,כ  ברוך אלוהים--    אשר לא-הסיר תפילתי וחסדו, מאיתי.

סז,א  למנצח בנגינות, מזמור שיר.
סז,ב  אלוהים, יחוננו ויברכנו;    יאר פניו איתנו סלה.
סז,ג  לדעת בארץ דרכך;    בכל-גויים, ישועתך.
סז,ד  יודוך עמים אלוהים:    יודוך, עמים כולם.
סז,ה  ישמחו וירננו,    לאומים:
כי-תשפוט עמים מישור;    ולאומים, בארץ תנחם סלה.
סז,ו  יודוך עמים אלוהים:    יודוך, עמים כולם.
סז,ז  ארץ, נתנה יבולה;    יברכנו, אלוהים אלוהינו.
סז,ח  יברכנו אלוהים;    וייראו אותו, כל-אפסי-ארץ.

סח,א  למנצח לדויד, מזמור שיר.
סח,ב  יקום אלוהים, יפוצו אויביו;    וינוסו משנאיו, מפניו.
סח,ג  כהנדוף עשן,    תנדוף:
כהימס דונג, מפני-אש--    יאבדו רשעים, מפני אלוהים.
סח,ד  וצדיקים--ישמחו יעלצו, לפני אלוהים;    וישישו בשמחה.
סח,ה  שירו, לאלוהים--    זמרו שמו:
סולו, לרוכב בערבות--ביה שמו;    ועלזו לפניו.
סח,ו  אבי יתומים, ודיין אלמנות--    אלוהים, במעון קודשו.
סח,ז  אלוהים, מושיב יחידים ביתה--    מוציא אסירים, בכושרות;
אך סוררים,    שכנו צחיחה.
סח,ח  אלוהים--בצאתך, לפני עמך;    בצעדך בישימון סלה.
סח,ט  ארץ רעשה, אף-שמיים נטפו--    מפני אלוהים:
זה סיניי--    מפני אלוהים, אלוהי ישראל.
סח,י  גשם נדבות, תניף אלוהים;    נחלתך ונלאה, אתה כוננתה.
סח,יא  חיתך ישבו-בה;    תכין בטובתך לעני אלוהים.
סח,יב  אדוניי ייתן-אומר;    המבשרות, צבא רב.
סח,יג  מלכי צבאות, יידודון יידודון;    ונוות-בית, תחלק שלל.
סח,יד  אם-תשכבון,    בין שפתיים:
כנפי יונה, נחפה בכסף;    ואברותיה, בירקרק חרוץ.
סח,טו  בפרש שדיי מלכים בה--    תשלג בצלמון.
סח,טז  הר-אלוהים הר-בשן:    הר גבנונים, הר-בשן.
סח,יז  למה, תרצדון--    הרים גבנונים:
ההר--חמד אלוהים לשבתו;    אף-יהוה, ישכון לנצח.
סח,יח  רכב אלוהים, ריבותיים אלפי שנאן;    אדוניי בם, סיניי בקודש.
סח,יט  עלית למרום, שבית שבי--    לקחת מתנות, באדם;
ואף סוררים,    לשכון יה אלוהים.
סח,כ  ברוך אדוניי, יום יום:    יעמוס-לנו--האל ישועתנו סלה.
סח,כא  האל לנו, אל למושעות:    וליהוה אדוניי--למוות, תוצאות.
סח,כב  אך-אלוהים--ימחץ, ראש אויביו:    קודקוד שיער--מתהלך, באשמיו.
סח,כג  אמר אדוניי, מבשן אשיב;    אשיב, ממצולות ים.
סח,כד  למען, תמחץ רגלך--בדם:    לשון כלביך--מאויבים מינהו.
סח,כה  ראו הליכותיך אלוהים;    הליכות אלי מלכי בקודש.
סח,כו  קידמו שרים, אחר נוגנים;    בתוך עלמות, תופפות.
סח,כז  במקהלות, ברכו אלוהים;    אדוניי, ממקור ישראל.
סח,כח  שם בנימין, צעיר רודם--שרי יהודה, רגמתם;    שרי זבולון, שרי נפתלי.
סח,כט  ציווה אלוהיך, עוזך:    עוזה אלוהים--זו, פעלת לנו.
סח,ל  מהיכלך, על-ירושלים--    לך יובילו מלכים שי.
סח,לא  גער חית קנה, עדת אבירים בעגלי עמים--    מתרפס ברצי-כסף;
ביזר עמים,    קרבות יחפצו.
סח,לב  יאתיו חשמנים, מני מצריים;    כוש תריץ ידיו, לאלוהים.
סח,לג  ממלכות הארץ, שירו לאלוהים;    זמרו אדוניי סלה.
סח,לד  לרוכב, בשמי שמי-קדם--    הן ייתן בקולו, קול עוז.
סח,לה  תנו עוז, לאלוהים:    על-ישראל גאוותו; ועוזו, בשחקים.
סח,לו  נורא אלוהים,    ממקדשיך:
אל ישראל--    הוא נותן עוז ותעצומות לעם;
ברוך אלוהים.

סט,א  למנצח על-שושנים לדויד.
סט,ב  הושיעני אלוהים--    כי באו מים עד-נפש.
סט,ג  טבעתי, ביוון מצולה--    ואין מועמד;
באתי במעמקי-מים,    ושיבולת שטפתני.
סט,ד  יגעתי בקוראי, ניחר גרוני:    כלו עיניי--מייחל, לאלוהיי.
סט,ה  רבו, משערות ראשי--    שונאיי חינם:
עצמו מצמיתיי, אויביי שקר--    אשר לא-גזלתי, אז אשיב.
סט,ו  אלוהים--אתה ידעת, לאיוולתי;    ואשמותיי, ממך לא-נכחדו.
סט,ז  אל-יבושו בי, קוויך--    אדוניי יהוה, צבאות:
אל-ייכלמו בי מבקשיך--    אלוהי, ישראל.
סט,ח  כי-עליך, נשאתי חרפה;    כיסתה כלימה פניי.
סט,ט  מוזר, הייתי לאחיי;    ונוכרי, לבני אימי.
סט,י  כי-קנאת ביתך אכלתני;    וחרפות חורפיך, נפלו עליי.
סט,יא  ואבכה בצום נפשי;    ותהי לחרפות לי.
סט,יב  ואתנה לבושי שק;    ואהי להם למשל.
סט,יג  ישיחו בי, יושבי שער;    ונגינות, שותי שיכר.
סט,יד  ואני תפילתי-לך יהוה, עת רצון--    אלוהים ברוב-חסדך;
ענני,    באמת ישעך.
סט,טו  הצילני מטיט, ואל-אטבעה;    אינצלה משונאיי, וממעמקי מים.
סט,טז  אל-תשטפני, שיבולת מים--    ואל-תבלעני מצולה;
ואל-תאטר-עליי באר    פיה.
סט,יז  ענני יהוה, כי-טוב חסדך;    כרוב רחמיך, פנה אליי.
סט,יח  ואל-תסתר פניך, מעבדך:    כי-צר-לי, מהר ענני.
סט,יט  קורבה אל-נפשי גאלה;    למען אויביי פדני.
סט,כ  אתה ידעת--חרפתי ובושתי, וכלימתי;    נגדך, כל-צורריי.
סט,כא  חרפה, שברה ליבי--    ואנושה:
ואקווה לנוד ואין;    ולמנחמים, ולא מצאתי.
סט,כב  וייתנו בברותי ראש;    ולצמאי, ישקוני חומץ.
סט,כג  יהי-שולחנם לפניהם לפח;    ולשלומים למוקש.
סט,כד  תחשכנה עיניהם, מראות;    ומותניהם, תמיד המעד.
סט,כה  שפוך-עליהם זעמך;    וחרון אפך, ישיגם.
סט,כו  תהי-טירתם נשמה;    באוהליהם, אל-יהי יושב.
סט,כז  כי-אתה אשר-הכית רדפו;    ואל-מכאוב חלליך יספרו.
סט,כח  תנה-עוון, על-עוונם;    ואל-יבואו, בצדקתך.
סט,כט  יימחו, מספר חיים;    ועם צדיקים, אל-ייכתבו.
סט,ל  ואני, עני וכואב;    ישועתך אלוהים תשגבני.
סט,לא  אהללה שם-אלוהים בשיר;    ואגדלנו בתודה.
סט,לב  ותיטב ליהוה, משור פר;    מקרין מפריס.
סט,לג  ראו ענווים ישמחו;    דורשי אלוהים, ויחי לבבכם.
סט,לד  כי-שומע אל-אביונים יהוה;    ואת-אסיריו, לא בזה.
סט,לה  יהללוהו, שמיים וארץ;    ימים, וכל-רומש בם.
סט,לו  כי אלוהים, יושיע ציון, ויבנה, ערי יהודה;    וישבו שם, וירשוה.
סט,לז  וזרע עבדיו, ינחלוה;    ואוהבי שמו, ישכנו-בה.

ע,א  למנצח, לדויד להזכיר.   ע,ב אלוהים להצילני; יהוה, לעזרתי חושה.
ע,ג  יבושו ויחפרו, מבקשי נפשי:    ייסוגו אחור, וייכלמו; חפצי, רעתי.
ע,ד  ישובו, על-עקב בושתם--    האומרים, האח האח.
ע,ה  ישישו וישמחו, בך--    כל-מבקשיך:
ויאמרו תמיד, יגדל אלוהים--    אוהבי, ישועתך.
ע,ו  ואני, עני ואביון--    אלוהים חושה-לי:
עזרי ומפלטי אתה;    יהוה, אל-תאחר.

עא,א  בך-יהוה חסיתי;    אל-אבושה לעולם.
עא,ב  בצדקתך, תצילני ותפלטני;    הטה-אליי אוזנך, והושיעני.
עא,ג  היה לי, לצור מעון לבוא--    תמיד, ציווית להושיעני:
כי-סלעי ומצודתי    אתה.
עא,ד  אלוהיי--פלטני, מיד רשע;    מכף מעוול וחומץ.
עא,ה  כי-אתה תקוותי;    אדוניי יהוה, מבטחי מנעוריי.
עא,ו  עליך, נסמכתי מבטן--ממעי אימי, אתה גוזי;    בך תהילתי תמיד.
עא,ז  כמופת, הייתי לרבים;    ואתה, מחסי-עוז.
עא,ח  יימלא פי, תהילתך;    כל-היום, תפארתך.
עא,ט  אל-תשליכני, לעת זקנה;    ככלות כוחי, אל-תעזבני.
עא,י  כי-אמרו אויביי לי;    ושומרי נפשי, נועצו יחדיו.
עא,יא  לאמור, אלוהים עזבו;    רדפו ותפשוהו, כי-אין מציל.
עא,יב  אלוהים, אל-תרחק ממני;    אלוהיי, לעזרתי חושה.
עא,יג  יבושו יכלו, שוטני נפשי:    יעטו חרפה, וכלימה--מבקשי, רעתי.
עא,יד  ואני, תמיד אייחל;    והוספתי, על-כל-תהילתך.
עא,טו  פי, יספר צדקתך--כל-היום תשועתך:    כי לא ידעתי ספורות.
עא,טז  אבוא--בגבורות, אדוניי יהוה;    אזכיר צדקתך לבדך.
עא,יז  אלוהים, לימדתני מנעוריי;    ועד-הנה, אגיד נפלאותיך.
עא,יח  וגם עד-זקנה, ושיבה--    אלוהים אל-תעזבני:
עד-אגיד זרועך לדור;    לכל-יבוא, גבורתך.
עא,יט  וצדקתך אלוהים,    עד-מרום:
אשר-עשית גדולות;    אלוהים, מי כמוך.
עא,כ  אשר הראיתני, צרות רבות--    ורעות:
תשוב תחייני;    ומתהומות הארץ, תשוב תעלני.
עא,כא  תרב גדולתי;    ותיסוב תנחמני.
עא,כב  גם-אני, אודך בכלי-נבל--    אמיתך אלוהיי:
אזמרה לך בכינור--    קדוש, ישראל.
עא,כג  תרננה שפתיי, כי אזמרה-לך;    ונפשי, אשר פדית.
עא,כד  גם-לשוני--    כל-היום, תהגה צדקתך:
כי-בושו כי-חפרו,    מבקשי רעתי.

עב,א  לשלמה:    אלוהים--משפטיך, למלך תן; וצדקתך לבן-מלך.
עב,ב  ידין עמך בצדק;    וענייך במשפט.
עב,ג  ישאו הרים שלום לעם;    וגבעות, בצדקה.
עב,ד  ישפוט, עניי-עם--יושיע, לבני אביון;    וידכא עושק.
עב,ה  ייראוך עם-שמש;    ולפני ירח, דור דורים.
עב,ו  יירד, כמטר על-גז;    כרביבים, זרזיף ארץ.
עב,ז  יפרח-בימיו צדיק;    ורוב שלום, עד-בלי ירח.
עב,ח  ויירד, מים עד-ים;    ומנהר, עד-אפסי-ארץ.
עב,ט  לפניו, יכרעו ציים;    ואויביו, עפר ילחכו.
עב,י  מלכי תרשיש ואיים,    מנחה ישיבו;
מלכי שבא וסבא,    אשכר יקריבו.
עב,יא  וישתחוו-לו כל-מלכים;    כל-גויים יעבדוהו.
עב,יב  כי-יציל, אביון משווע;    ועני, ואין-עוזר לו.
עב,יג  יחוס, על-דל ואביון;    ונפשות אביונים יושיע.
עב,יד  מתוך ומחמס, יגאל נפשם;    וייקר דמם בעיניו.
עב,טו  ויחי--    וייתן-לו, מזהב שבא:
ויתפלל בעדו תמיד;    כל-היום, יברכנהו.
עב,טז  יהי פיסת-בר, בארץ--    בראש הרים:
ירעש כלבנון פרייו;    ויציצו מעיר, כעשב הארץ.
עב,יז  יהי שמו, לעולם--    לפני-שמש, יינון שמו:
ויתברכו בו;    כל-גויים יאשרוהו.
עב,יח  ברוך, יהוה אלוהים--אלוהי ישראל:    עושה נפלאות לבדו.
עב,יט  וברוך, שם כבודו--    לעולם:
ויימלא כבודו, את-כול הארץ--    אמן ואמן.
עב,כ  כולו תפילות--    דויד, בן-ישי.

עג,א  מזמור, לאסף:
אך טוב לישראל אלוהים,    לברי לבב.
עג,ב  ואני--כמעט, נטיו רגליי;    כאין, שופכו אשוריי.
עג,ג  כי-קינאתי, בהוללים;    שלום רשעים אראה.
עג,ד  כי אין חרצובות למותם;    ובריא אולם.
עג,ה  בעמל אנוש אינמו;    ועם-אדם, לא ינוגעו.
עג,ו  לכן, ענקתמו גאווה;    יעטוף-שית, חמס למו.
עג,ז  יצא, מחלב עינמו;    עברו, משכייות לבב.
עג,ח  ימיקו, וידברו ברע עושק;    ממרום ידברו.
עג,ט  שתו בשמיים פיהם;    ולשונם, תיהלך בארץ.
עג,י  לכן, ישוב עמו הלום;    ומי מלא, יימצו למו.
עג,יא  ואמרו, איכה ידע-אל;    ויש דעה בעליון.
עג,יב  הנה-אלה רשעים;    ושלווי עולם, השגו-חיל.
עג,יג  אך-ריק, זיכיתי לבבי;    וארחץ בניקיון כפיי.
עג,יד  ואהי נגוע, כל-היום;    ותוכחתי, לבקרים.
עג,טו  אם-אמרתי, אספרה כמו;    הנה דור בניך בגדתי.
עג,טז  ואחשבה, לדעת זאת;    עמל הוא בעיניי.
עג,יז  עד-אבוא, אל-מקדשי-אל;    אבינה, לאחריתם.
עג,יח  אך בחלקות, תשית למו;    הפלתם, למשואות.
עג,יט  איך היו לשמה כרגע;    ספו תמו, מן-בלהות.
עג,כ  כחלום מהקיץ--    אדוניי, בעיר צלמם תבזה.
עג,כא  כי, יתחמץ לבבי;    וכליותיי, אשתונן.
עג,כב  ואני-בער, ולא אדע;    בהמות, הייתי עימך.
עג,כג  ואני תמיד עימך;    אחזת, ביד-ימיני.
עג,כד  בעצתך תנחני;    ואחר, כבוד תיקחני.
עג,כה  מי-לי בשמיים;    ועימך, לא-חפצתי בארץ.
עג,כו  כלה שארי, ולבבי:    צור-לבבי וחלקי--אלוהים לעולם.
עג,כז  כי-הנה רחקיך יאבדו;    הצמת, כל-זונה ממך.
עג,כח  ואני, קרבת אלוהים--    לי-טוב:
שתי, באדוניי יהוה מחסי;    לספר, כל-מלאכותיך.

עד,א  משכיל, לאסף:
למה אלוהים, זנחת לנצח;    יעשן אפך, בצאן מרעיתך.
עד,ב  זכור עדתך, קנית קדם--    גאלת, שבט נחלתך;
הר-ציון,    זה שכנת בו.
עד,ג  הרימה פעמיך, למשואות נצח;    כל-הרע אויב בקודש.
עד,ד  שאגו צורריך, בקרב מועדך;    שמו אותותם אותות.
עד,ה  ייוודע, כמביא למעלה;    בסבוך-עץ, קרדומות.
עד,ו  ועתה, פיתוחיה יחד--    בכשיל וכילפות, יהלומון.
עד,ז  שלחו באש, מקדשך;    לארץ, חיללו משכן-שמך.
עד,ח  אמרו בליבם, נינם יחד;    שרפו כל-מועדי-אל בארץ.
עד,ט  אותותינו, לא ראינו:    אין-עוד נביא; ולא-איתנו, יודע עד-מה.
עד,י  עד-מתיי אלוהים, יחרף צר;    ינאץ אויב שמך לנצח.
עד,יא  למה תשיב ידך, וימינך;    מקרב חיקך כלה.
עד,יב  ואלוהים, מלכי מקדם;    פועל ישועות, בקרב הארץ.
עד,יג  אתה פוררת בעוזך ים;    שיברת ראשי תנינים, על-המים.
עד,יד  אתה ריצצת, ראשי לוויתן;    תיתננו מאכל, לעם לציים.
עד,טו  אתה בקעת, מעיין ונחל;    אתה הובשת, נהרות איתן.
עד,טז  לך יום, אף-לך לילה;    אתה הכינות, מאור ושמש.
עד,יז  אתה הצבת, כל-גבולות ארץ;    קיץ וחורף, אתה יצרתם.
עד,יח  זכור-זאת--אויב, חירף יהוה;    ועם נבל, ניאצו שמך.
עד,יט  אל-תיתן לחית, נפש תורך;    חית ענייך, אל-תשכח לנצח.
עד,כ  הבט לברית:    כי מלאו מחשכי-ארץ, נאות חמס.
עד,כא  אל-ישוב דך נכלם;    עני ואביון, יהללו שמך.
עד,כב  קומה אלוהים, ריבה ריבך;    זכור חרפתך מני-נבל, כל-היום.
עד,כג  אל-תשכח, קול צורריך;    שאון קמיך, עולה תמיד.

עה,א  למנצח אל-תשחת; מזמור לאסף שיר.
עה,ב  הודינו לך, אלוהים--הודינו, וקרוב שמך;    סיפרו, נפלאותיך.
עה,ג  כי, אקח מועד;    אני, מישרים אשפוט.
עה,ד  נמוגים, ארץ וכל-יושביה;    אנוכי תיכנתי עמודיה סלה.
עה,ה  אמרתי להוללים, אל-תהולו;    ולרשעים, אל-תרימו קרן.
עה,ו  אל-תרימו למרום קרנכם;    תדברו בצוואר עתק.
עה,ז  כי לא ממוצא, וממערב;    ולא, ממדבר הרים.
עה,ח  כי-אלוהים שופט;    זה ישפיל, וזה ירים.
עה,ט  כי כוס ביד-יהוה, ויין חמר מלא מסך--    ויגר מזה:
אך-שמריה, ימצו ישתו;    כול, רשעי-ארץ.
עה,י  ואני, אגיד לעולם;    אזמרה, לאלוהי יעקוב.
עה,יא  וכל-קרני רשעים אגדע;    תרוממנה, קרנות צדיק.

עו,א  למנצח בנגינות; מזמור לאסף שיר.
עו,ב  נודע ביהודה אלוהים;    בישראל, גדול שמו.
עו,ג  ויהי בשלם סוכו;    ומעונתו בציון.
עו,ד  שמה, שיבר רשפי-קשת;    מגן וחרב ומלחמה סלה.
עו,ה  נאור, אתה אדיר--    מהררי-טרף.
עו,ו  אשתוללו, אבירי לב--    נמו שנתם;
ולא-מצאו כל-אנשי-חיל    ידיהם.
עו,ז  מגערתך, אלוהי יעקוב;    נרדם, ורכב וסוס.
עו,ח  אתה, נורא אתה--ומי-יעמוד לפניך;    מאז אפך.
עו,ט  משמיים, השמעת דין;    ארץ יראה ושקטה.
עו,י  בקום-למשפט אלוהים--    להושיע כל-ענווי-ארץ סלה.
עו,יא  כי-חמת אדם תודך;    שארית חמות תחגור.
עו,יב  נדרו ושלמו, ליהוה אלוהיכם:    כל-סביביו--יובילו שי, למורא.
עו,יג  יבצור, רוח נגידים;    נורא, למלכי-ארץ.

עז,א  למנצח על-ידותון; לאסף מזמור.
עז,ב  קולי אל-אלוהים ואצעקה;    קולי אל-אלוהים, והאזין אליי.
עז,ג  ביום צרתי,    אדוניי דרשתי:
ידי, לילה ניגרה--ולא תפוג;    מאנה הינחם נפשי.
עז,ד  אזכרה אלוהים ואהמיה;    אשיחה, ותתעטף רוחי סלה.
עז,ה  אחזת, שמורות עיניי;    נפעמתי, ולא אדבר.
עז,ו  חישבתי ימים מקדם--    שנות, עולמים.
עז,ז  אזכרה נגינתי, בלילה:    עם-לבבי אשיחה; ויחפש רוחי.
עז,ח  הלעולמים, יזנח אדוניי;    ולא-יוסיף לרצות עוד.
עז,ט  האפס לנצח חסדו;    גמר אומר, לדור ודור.
עז,י  השכח חנות אל;    אם-קפץ באף, רחמיו סלה.
עז,יא  ואומר, חלותי היא--    שנות, ימין עליון.
עז,יב  אזכור מעללי-יה:    כי-אזכרה מקדם פלאך.
עז,יג  והגיתי בכל-פועלך;    ובעלילותיך אשיחה.
עז,יד  אלוהים, בקודש דרכך;    מי-אל גדול, כאלוהים.
עז,טו  אתה האל, עושה פלא;    הודעת בעמים עוזך.
עז,טז  גאלת בזרוע עמך;    בני-יעקוב ויוסף סלה.
עז,יז  ראוך מים, אלוהים--ראוך מים יחילו;    אף, ירגזו תהומות.
עז,יח  זורמו מים, עבות--קול, נתנו שחקים;    אף-חצציך, יתהלכו.
עז,יט  קול רעמך, בגלגל--האירו ברקים תבל;    רגזה ותרעש הארץ.
עז,כ  בים דרכך--ושבילך, במים רבים;    ועיקבותיך, לא נודעו.
עז,כא  נחית כצאן עמך--    ביד-משה ואהרון.

עח,א  משכיל, לאסף:
האזינה עמי, תורתי;    הטו אוזנכם, לאמרי-פי.
עח,ב  אפתחה במשל פי;    אביעה חידות, מני-קדם.
עח,ג  אשר שמענו, ונדעם;    ואבותינו, סיפרו-לנו.
עח,ד  לא נכחד, מבניהם--    לדור אחרון, מספרים תהילות יהוה;
ועזוזו ונפלאותיו,    אשר עשה.
עח,ה  ויקם עדות, ביעקוב,    ותורה, שם בישראל:
אשר ציווה, את-אבותינו--    להודיעם, לבניהם.
עח,ו  למען יידעו, דור אחרון--בנים ייוולדו;    יקומו, ויספרו לבניהם.
עח,ז  וישימו באלוהים, כסלם:    ולא ישכחו, מעללי-אל; ומצוותיו ינצורו.
עח,ח  ולא יהיו, כאבותם--    דור, סורר ומורה:
דור, לא-הכין ליבו;    ולא-נאמנה את-אל רוחו.
עח,ט  בני-אפריים, נושקי רומי-קשת;    הפכו, ביום קרב.
עח,י  לא שמרו, ברית אלוהים;    ובתורתו, מיאנו ללכת.
עח,יא  וישכחו עלילותיו;    ונפלאותיו, אשר הראם.
עח,יב  נגד אבותם, עשה פלא;    בארץ מצריים שדה-צוען.
עח,יג  בקע ים, ויעבירם;    ויצב-מים כמו-נד.
עח,יד  וינחם בענן יומם;    וכל-הלילה, באור אש.
עח,טו  יבקע צורים, במדבר;    וישק, כתהומות רבה.
עח,טז  ויוציא נוזלים מסלע;    ויורד כנהרות מים.
עח,יז  ויוסיפו עוד, לחטוא-לו--    למרות עליון, בצייה.
עח,יח  וינסו-אל בלבבם--    לשאול-אוכל לנפשם.
עח,יט  וידברו, באלוהים:    אמרו, היוכל אל--לערוך שולחן, במדבר.
עח,כ  הן הכה-צור, ויזובו מים--    ונחלים ישטופו:
הגם-לחם, יוכל תת;    אם-יכין שאר לעמו.
עח,כא  לכן, שמע יהוה--    ויתעבר:
ואש, נישקה ביעקוב;    וגם-אף, עלה בישראל.
עח,כב  כי לא האמינו, באלוהים;    ולא בטחו, בישועתו.
עח,כג  ויצו שחקים ממעל;    ודלתי שמיים פתח.
עח,כד  וימטר עליהם מן לאכול;    ודגן-שמיים, נתן למו.
עח,כה  לחם אבירים, אכל איש;    צידה שלח להם לשובע.
עח,כו  יסע קדים, בשמיים;    וינהג בעוזו תימן.
עח,כז  וימטר עליהם כעפר שאר;    וכחול ימים, עוף כנף.
עח,כח  ויפל, בקרב מחנהו;    סביב, למשכנותיו.
עח,כט  ויאכלו וישבעו מאוד;    ותאוותם, יביא להם.
עח,ל  לא-זרו מתאוותם;    עוד, אוכלם בפיהם.
עח,לא  ואף אלוהים, עלה בהם,    ויהרוג, במשמניהם;
ובחורי ישראל    הכריע.
עח,לב  בכל-זאת חטאו-עוד;    ולא-האמינו, בנפלאותיו.
עח,לג  ויכל-בהבל ימיהם;    ושנותם, בבהלה.
עח,לד  אם-הרגם ודרשוהו;    ושבו, ושיחרו-אל.
עח,לה  ויזכרו, כי-אלוהים צורם;    ואל עליון, גואלם.
עח,לו  ויפתוהו בפיהם;    ובלשונם, יכזבו-לו.
עח,לז  וליבם, לא-נכון עימו;    ולא נאמנו, בבריתו.
עח,לח  והוא רחום, יכפר עוון--    ולא-ישחית:
והרבה, להשיב אפו;    ולא-יעיר, כל-חמתו.
עח,לט  ויזכור, כי-בשר המה;    רוח הולך, ולא ישוב.
עח,מ  כמה, ימרוהו במדבר;    יעציבוהו, בישימון.
עח,מא  וישובו וינסו אל;    וקדוש ישראל התוו.
עח,מב  לא-זכרו את-ידו;    יום, אשר-פדם מני-צר.
עח,מג  אשר-שם במצריים, אותותיו;    ומופתיו, בשדה-צוען.
עח,מד  ויהפוך לדם, יאוריהם;    ונוזליהם, בל-ישתיון.
עח,מה  ישלח בהם ערוב, ויאכלם;    וצפרדע, ותשחיתם.
עח,מו  וייתן לחסיל יבולם;    ויגיעם, לארבה.
עח,מז  יהרוג בברד גפנם;    ושקמותם, בחנמל.
עח,מח  ויסגר לברד בעירם;    ומקניהם, לרשפים.
עח,מט  ישלח-בם, חרון אפו--עברה וזעם וצרה;    משלחת, מלאכי רעים.
עח,נ  יפלס נתיב, לאפו:    לא-חשך ממוות נפשם; וחיתם, לדבר הסגיר.
עח,נא  ויך כל-בכור במצריים;    ראשית אונים, באוהלי-חם.
עח,נב  ויסע כצאן עמו;    וינהגם כעדר, במדבר.
עח,נג  וינחם לבטח, ולא פחדו;    ואת-אויביהם, כיסה הים.
עח,נד  ויביאם, אל-גבול קודשו;    הר-זה, קנתה ימינו.
עח,נה  ויגרש מפניהם, גויים--    ויפילם, בחבל נחלה;
וישכן באוהליהם,    שבטי ישראל.
עח,נו  וינסו וימרו, את-אלוהים עליון;    ועדותיו, לא שמרו.
עח,נז  וייסוגו ויבגדו, כאבותם;    נהפכו, כקשת רמייה.
עח,נח  ויכעיסוהו בבמותם;    ובפסיליהם, יקניאוהו.
עח,נט  שמע אלוהים, ויתעבר;    וימאס מאוד, בישראל.
עח,ס  וייטוש, משכן שילה;    אוהל, שיכן באדם.
עח,סא  וייתן לשבי עוזו;    ותפארתו ביד-צר.
עח,סב  ויסגר לחרב עמו;    ובנחלתו, התעבר.
עח,סג  בחוריו אכלה-אש;    ובתולותיו, לא הוללו.
עח,סד  כוהניו, בחרב נפלו;    ואלמנותיו, לא תבכינה.
עח,סה  וייקץ כישן אדוניי;    כגיבור, מתרונן מיין.
עח,סו  ויך-צריו אחור;    חרפת עולם, נתן למו.
עח,סז  וימאס, באוהל יוסף;    ובשבט אפריים, לא בחר.
עח,סח  ויבחר, את-שבט יהודה;    את-הר ציון, אשר אהב.
עח,סט  וייבן כמו-רמים, מקדשו;    כארץ, יסדה לעולם.
עח,ע  ויבחר, בדויד עבדו;    וייקחהו, ממכלאות צאן.
עח,עא  מאחר עלות, הביאו:    לרעות, ביעקוב עמו; ובישראל, נחלתו.
עח,עב  וירעם, כתום לבבו;    ובתבונות כפיו ינחם.

עט,א  מזמור, לאסף:
אלוהים, באו גויים בנחלתך--    טימאו, את היכל קודשך;
שמו את-ירושלים    לעיים.
עט,ב  נתנו, את-נבלת עבדיך--    מאכל, לעוף השמיים;
בשר חסידיך,    לחיתו-ארץ.
עט,ג  שפכו דמם, כמים--סביבות ירושלים;    ואין קובר.
עט,ד  היינו חרפה, לשכנינו;    לעג וקלס, לסביבותינו.
עט,ה  עד-מה יהוה, תאנף לנצח;    תבער כמו-אש, קנאתך.
עט,ו  שפוך חמתך--    אל הגויים, אשר לא-ידעוך:
ועל ממלכות--    אשר בשמך, לא קראו.
עט,ז  כי, אכל את-יעקוב;    ואת-נווהו השמו.
עט,ח  אל-תזכור-לנו,    עוונות ראשונים:
מהר, יקדמונו רחמיך--    כי דלונו מאוד.
עט,ט  עוזרנו, אלוהי ישענו--    על-דבר כבוד-שמך;
והצילנו וכפר על-חטאותינו,    למען שמך.
עט,י  למה, יאמרו הגויים--    איה אלוהיהם:
ייוודע בגויים לעינינו;    נקמת, דם-עבדיך השפוך.
עט,יא  תבוא לפניך, אנקת אסיר:    כגודל זרועך--הותר, בני תמותה.
עט,יב  והשב לשכנינו שבעתיים,    אל-חיקם;
חרפתם אשר חירפוך    אדוניי.
עט,יג  ואנחנו עמך, וצאן מרעיתך--    נודה לך, לעולם:
לדור ודור--    נספר, תהילתך.

פ,א  למנצח אל-שושנים;    עדות לאסף מזמור.
פ,ב  רועה ישראל, האזינה--    נוהג כצאן יוסף;
יושב הכרובים    הופיעה.
פ,ג  לפני אפריים, ובנימין ומנשה--    עוררה את-גבורתך;
ולכה לישועתה    לנו.
פ,ד  אלוהים השיבנו;    והאר פניך, וניוושעה.
פ,ה  יהוה אלוהים צבאות--    עד-מתיי עשנת, בתפילת עמך.
פ,ו  האכלתם, לחם דמעה;    ותשקמו, בדמעות שליש.
פ,ז  תשימנו מדון, לשכנינו;    ואויבינו, ילעגו-למו.
פ,ח  אלוהים צבאות השיבנו;    והאר פניך, וניוושעה.
פ,ט  גפן, ממצריים תסיע;    תגרש גויים, ותיטעהא.
פ,י  פינית לפניה;    ותשרש שורשיה, ותמלא-ארץ.
פ,יא  כוסו הרים צילה;    וענפיה, ארזי-אל.
פ,יב  תשלח קציריה עד-ים;    ואל-נהר, יונקותיה.
פ,יג  למה, פרצת גדריה;    וארוה, כל-עוברי דרך.
פ,יד  יכרסמנה חזיר מיער;    וזיז שדיי ירענה.
פ,טו  אלוהים צבאות,    שוב-נא:
הבט משמיים וראה;    ופקוד, גפן זאת.
פ,טז  וכנה, אשר-נטעה ימינך;    ועל-בן, אימצת לך.
פ,יז  שרופה באש כסוחה;    מגערת פניך יאבדו.
פ,יח  תהי-ידך, על-איש ימינך;    על-בן-אדם, אימצת לך.
פ,יט  ולא-נסוג ממך;    תחיינו, ובשמך נקרא.
פ,כ  יהוה אלוהים צבאות השיבנו;    האר פניך, וניוושעה.

פא,א  למנצח על-הגיתית לאסף.
פא,ב  הרנינו, לאלוהים עוזנו;    הריעו, לאלוהי יעקוב.
פא,ג  שאו-זמרה, ותנו-תוף;    כינור נעים עם-נבל.
פא,ד  תקעו בחודש שופר;    בכסה, ליום חגנו.
פא,ה  כי חוק לישראל הוא;    משפט, לאלוהי יעקוב.
פא,ו  עדות, ביהוסף שמו--    בצאתו, על-ארץ מצריים;
שפת לא-ידעתי    אשמע.
פא,ז  הסירותי מסבל שכמו;    כפיו, מדוד תעבורנה.
פא,ח  בצרה קראת,    ואחלצך:
אענך, בסתר רעם;    אבחנך על-מי מריבה סלה.
פא,ט  שמע עמי, ואעידה בך;    ישראל, אם-תשמע-לי.
פא,י  לא-יהיה בך, אל זר;    ולא תשתחווה, לאל נכר.
פא,יא  אנוכי, יהוה אלוהיך--    המעלך, מארץ מצריים;
הרחב-פיך,    ואמלאהו.
פא,יב  ולא-שמע עמי לקולי;    וישראל, לא-אבה לי.
פא,יג  ואשלחהו, בשרירות ליבם;    ילכו, במועצותיהם.
פא,יד  לו--עמי, שומע לי;    ישראל, בדרכיי יהלכו.
פא,טו  כמעט, אויביהם אכניע;    ועל צריהם, אשיב ידי.
פא,טז  משנאי יהוה, יכחשו-לו;    ויהי עיתם לעולם.
פא,יז  ויאכילהו, מחלב חיטה;    ומצור, דבש אשביעך.

פב,א  מזמור, לאסף:
אלוהים, ניצב בעדת-אל;    בקרב אלוהים ישפוט.
פב,ב  עד-מתיי תשפטו-עוול;    ופני רשעים, תשאו-סלה.
פב,ג  שפטו-דל ויתום;    עני ורש הצדיקו.
פב,ד  פלטו-דל ואביון;    מיד רשעים הצילו.
פב,ה  לא ידעו, ולא יבינו--    בחשיכה יתהלכו;
יימוטו,    כל-מוסדי ארץ.
פב,ו  אני-אמרתי, אלוהים אתם;    ובני עליון כולכם.
פב,ז  אכן, כאדם תמותון;    וכאחד השרים תיפולו.
פב,ח  קומה אלוהים, שופטה הארץ:    כי-אתה תנחל, בכל-הגויים.

פג,א  שיר מזמור לאסף.
פג,ב  אלוהים אל-דומי-לך;    אל-תחרש ואל-תשקוט אל.
פג,ג  כי-הנה אויביך, יהמיון;    ומשנאיך, נשאו ראש.
פג,ד  על-עמך, יערימו סוד;    ויתייעצו, על-צפוניך.
פג,ה  אמרו--לכו, ונכחידם מגוי;    ולא-ייזכר שם-ישראל עוד.
פג,ו  כי נועצו לב יחדיו;    עליך, ברית יכרותו.
פג,ז  אוהלי אדום, וישמעאלים;    מואב והגרים.
פג,ח  גבל ועמון, ועמלק;    פלשת, עם-יושבי צור.
פג,ט  גם-אשור, נלווה עימם;    היו זרוע לבני-לוט סלה.
פג,י  עשה-להם כמדיין;    כסיסרא כיבין, בנחל קישון.
פג,יא  נשמדו בעין-דור;    היו דומן, לאדמה.
פג,יב  שיתמו נדיבימו, כעורב וכזאב;    וכזבח וכצלמונע, כל-נסיכימו.
פג,יג  אשר אמרו, נירשה לנו--    את, נאות אלוהים.
פג,יד  אלוהיי, שיתמו כגלגל;    כקש, לפני-רוח.
פג,טו  כאש תבער-יער;    וכלהבה, תלהט הרים.
פג,טז  כן, תרדפם בסערך;    ובסופתך תבהלם.
פג,יז  מלא פניהם קלון;    ויבקשו שמך יהוה.
פג,יח  יבושו וייבהלו עדי-עד;    ויחפרו ויאבדו.
פג,יט  ויידעו--    כי-אתה שמך יהוה לבדך:
עליון,    על-כל-הארץ.

פד,א  למנצח על-הגיתית; לבני-קורח מזמור.
פד,ב  מה-ידידות משכנותיך--    יהוה צבאות.
פד,ג  נכספה וגם-כלתה, נפשי--    לחצרות יהוה:
ליבי ובשרי--    ירננו, אל אל-חי.
פד,ד  גם-ציפור מצאה בית, ודרור קן לה--    אשר-שתה אפרוחיה:
את-מזבחותיך, יהוה צבאות--    מלכי, ואלוהיי.
פד,ה  אשרי, יושבי ביתך--    עוד, יהללוך סלה.
פד,ו  אשרי אדם, עוז-לו בך;    מסילות, בלבבם.
פד,ז  עוברי, בעמק הבכא--    מעיין ישיתוהו;
גם-ברכות,    יעטה מורה.
פד,ח  ילכו, מחיל אל-חיל;    ייראה אל-אלוהים בציון.
פד,ט  יהוה אלוהים צבאות,    שמעה תפילתי;
האזינה אלוהי יעקוב    סלה.
פד,י  מגיננו, ראה אלוהים;    והבט, פני משיחך.
פד,יא  כי טוב-יום בחצריך,    מאלף:
בחרתי--הסתופף, בבית אלוהיי;    מדור, באוהלי-רשע.
פד,יב  כי שמש, ומגן--    יהוה אלוהים:
חן וכבוד,    ייתן יהוה;
לא ימנע-טוב,    להולכים בתמים.
פד,יג  יהוה צבאות--    אשרי אדם, בוטח בך.

פה,א  למנצח לבני-קורח מזמור.
פה,ב  רצית יהוה ארצך;    שבת, שבית יעקוב.
פה,ג  נשאת, עוון עמך;    כיסית כל-חטאתם סלה.
פה,ד  אספת כל-עברתך;    השיבות, מחרון אפך.
פה,ה  שובנו, אלוהי ישענו;    והפר כעסך עימנו.
פה,ו  הלעולם תאנף-בנו;    תמשוך אפך, לדור ודור.
פה,ז  הלוא-אתה, תשוב תחיינו;    ועמך, ישמחו-בך.
פה,ח  הראנו יהוה חסדך;    וישעך, תיתן-לנו.
פה,ט  אשמעה--    מה-ידבר, האל יהוה:
כי, ידבר שלום--אל-עמו ואל-חסידיו;    ואל-ישובו לכסלה.
פה,י  אך קרוב ליראיו ישעו;    לשכון כבוד בארצנו.
פה,יא  חסד-ואמת נפגשו;    צדק ושלום נשקו.
פה,יב  אמת, מארץ תצמח;    וצדק, משמיים נשקף.
פה,יג  גם-יהוה, ייתן הטוב;    וארצנו, תיתן יבולה.
פה,יד  צדק, לפניו יהלך;    וישם לדרך פעמיו.

פו,א  תפילה, לדויד:
הטה-יהוה אוזנך ענני--    כי-עני ואביון אני.
פו,ב  שומרה נפשי,    כי-חסיד אני:
הושע עבדך, אתה אלוהיי--    הבוטח אליך.
פו,ג  חונני אדוניי:    כי אליך אקרא, כל-היום.
פו,ד  שמח, נפש עבדך:    כי אליך אדוניי, נפשי אשא.
פו,ה  כי-אתה אדוניי, טוב וסלח;    ורב-חסד, לכל-קוראיך.
פו,ו  האזינה יהוה, תפילתי;    והקשיבה, בקול תחנונותיי.
פו,ז  ביום צרתי, אקראך:    כי תענני.
פו,ח  אין-כמוך באלוהים אדוניי;    ואין כמעשיך.
פו,ט  כל-גויים, אשר עשית--יבואו וישתחוו לפניך אדוניי;    ויכבדו לשמך.
פו,י  כי-גדול אתה, ועושה נפלאות;    אתה אלוהים לבדך.
פו,יא  הורני יהוה, דרכך--    אהלך באמיתך;
יחד לבבי,    ליראה שמך.
פו,יב  אודך, אדוניי אלוהיי--בכל-לבבי;    ואכבדה שמך לעולם.
פו,יג  כי-חסדך, גדול עליי;    והצלת נפשי, משאול תחתייה.
פו,יד  אלוהים, זדים קמו-עליי,    ועדת עריצים, ביקשו נפשי;
ולא שמוך    לנגדם.
פו,טו  ואתה אדוניי, אל-רחום וחנון;    ארך אפיים, ורב-חסד ואמת.
פו,טז  פנה אליי, וחונני:    תנה-עוזך לעבדך; והושיעה, לבן-אמתך.
פו,יז  עשה-עימי אות,    לטובה:
ויראו שונאיי ויבושו--    כי-אתה יהוה, עזרתני וניחמתני.

פז,א  לבני-קורח, מזמור שיר:    יסודתו, בהררי-קודש.
פז,ב  אוהב יהוה, שערי ציון--    מכול, משכנות יעקוב.
פז,ג  נכבדות, מדובר בך--    עיר האלוהים סלה.
פז,ד  אזכיר, רהב ובבל--    ליודעיי:
הנה פלשת וצור עם-כוש;    זה, יולד-שם.
פז,ה  ולציון, ייאמר--    איש ואיש, יולד-בה;
והוא יכוננהא    עליון.
פז,ו  יהוה--יספור, בכתוב עמים:    זה יולד-שם סלה.
פז,ז  ושרים כחוללים--    כל-מעייניי בך.

פח,א  שיר מזמור, לבני-קורח:
למנצח על-מחלת לענות;    משכיל, להימן האזרחי.
פח,ב  יהוה, אלוהי ישועתי--    יום-צעקתי בלילה נגדך.
פח,ג  תבוא לפניך, תפילתי;    הטה אוזנך, לרינתי.
פח,ד  כי-שבעה ברעות נפשי;    וחיי, לשאול הגיעו.
פח,ה  נחשבתי, עם-יורדי בור;    הייתי, כגבר אין-אייל.
פח,ו  במתים,    חופשי:
כמו חללים, שוכבי קבר--    אשר לא זכרתם עוד;
והמה,    מידך נגזרו.
פח,ז  שתני, בבור תחתייות;    במחשכים, במצולות.
פח,ח  עליי, סמכה חמתך;    וכל-משבריך, עינית סלה.
פח,ט  הרחקת מיודעיי, ממני:    שתני תועבות למו; כלוא, ולא אצא.
פח,י  עיני דאבה,    מני-עוני:
קראתיך יהוה בכל-יום;    שיטחתי אליך כפיי.
פח,יא  הלמתים תעשה-פלא:    אם-רפאים, יקומו יודוך סלה.
פח,יב  היסופר בקבר חסדך;    אמונתך, באבדון.
פח,יג  הייוודע בחושך פלאך;    וצדקתך, בארץ נשייה.
פח,יד  ואני, אליך יהוה שיוועתי;    ובבוקר, תפילתי תקדמך.
פח,טו  למה יהוה, תזנח נפשי;    תסתיר פניך ממני.
פח,טז  עני אני וגווע מנוער;    נשאתי אימיך אפונה.
פח,יז  עליי, עברו חרוניך;    ביעותיך, צימתותוני.
פח,יח  סבוני כמים, כל-היום;    הקיפו עליי יחד.
פח,יט  הרחקת ממני, אוהב וריע;    מיודעיי מחשך.

פט,א  משכיל, לאיתן האזרחי.
פט,ב  חסדי יהוה, עולם אשירה;    לדור ודור, אודיע אמונתך בפי.
פט,ג  כי-אמרתי--עולם, חסד ייבנה;    שמיים, תכין אמונתך בהם.
פט,ד  כרתי ברית, לבחירי;    נשבעתי, לדויד עבדי.
פט,ה  עד-עולם, אכין זרעך;    ובניתי לדור-ודור כיסאך סלה.
פט,ו  ויודו שמיים פלאך יהוה;    אף-אמונתך, בקהל קדושים.
פט,ז  כי מי בשחק, יערוך ליהוה;    ידמה ליהוה, בבני אלים.
פט,ח  אל נערץ, בסוד-קדושים רבה;    ונורא, על-כל-סביביו.
פט,ט  יהוה, אלוהי צבאות--מי-כמוך חסין יה;    ואמונתך, סביבותיך.
פט,י  אתה מושל, בגאות הים;    בשוא גליו, אתה תשבחם.
פט,יא  אתה דיכית כחלל רהב;    בזרוע עוזך, פיזרת אויביך.
פט,יב  לך שמיים, אף-לך ארץ;    תבל ומלואה, אתה יסדתם.
פט,יג  צפון וימין, אתה בראתם;    תבור וחרמון, בשמך ירננו.
פט,יד  לך זרוע, עם-גבורה;    תעוז ידך, תרום ימינך.
פט,טו  צדק ומשפט, מכון כיסאך;    חסד ואמת, יקדמו פניך.
פט,טז  אשרי העם, יודעי תרועה;    יהוה, באור-פניך יהלכון.
פט,יז  בשמך, יגילון כל-היום;    ובצדקתך ירומו.
פט,יח  כי-תפארת עוזמו אתה;    וברצונך, תרום קרנינו.
פט,יט  כי ליהוה, מגיננו;    ולקדוש ישראל מלכנו.
פט,כ  אז דיברת בחזון, לחסידיך--    ותאמר, שיוויתי עזר על-גיבור;
הרימותי בחור    מעם.
פט,כא  מצאתי, דויד עבדי;    בשמן קודשי משחתיו.
פט,כב  אשר ידי, תיכון עימו;    אף-זרועי תאמצנו.
פט,כג  לא-ישיא אויב בו;    ובן-עוולה, לא יעננו.
פט,כד  וכתותי מפניו צריו;    ומשנאיו אגוף.
פט,כה  ואמונתי וחסדי עימו;    ובשמי, תרום קרנו.
פט,כו  ושמתי בים ידו;    ובנהרות ימינו.
פט,כז  הוא יקראני, אבי אתה;    אלי, וצור ישועתי.
פט,כח  אף-אני, בכור אתנהו;    עליון, למלכי-ארץ.
פט,כט  לעולם, אשמור-לו חסדי;    ובריתי, נאמנת לו.
פט,ל  ושמתי לעד זרעו;    וכיסאו, כימי שמיים.
פט,לא  אם-יעזבו בניו, תורתי;    ובמשפטיי, לא ילכון.
פט,לב  אם-חוקותיי יחללו;    ומצוותיי, לא ישמורו.
פט,לג  ופקדתי בשבט פשעם;    ובנגעים עוונם.
פט,לד  וחסדי, לא-אפיר מעימו;    ולא-אשקר, באמונתי.
פט,לה  לא-אחלל בריתי;    ומוצא שפתיי, לא אשנה.
פט,לו  אחת, נשבעתי בקודשי:    אם-לדויד אכזב.
פט,לז  זרעו, לעולם יהיה;    וכיסאו כשמש נגדי.
פט,לח  כירח, ייכון עולם;    ועד בשחק, נאמן סלה.
פט,לט  ואתה זנחת, ותמאס;    התעברת, עם-משיחך.
פט,מ  ניארת, ברית עבדך;    חיללת לארץ נזרו.
פט,מא  פרצת כל-גדרותיו;    שמת מבצריו מחיתה.
פט,מב  שסוהו, כל-עוברי דרך;    היה חרפה, לשכניו.
פט,מג  הרימות, ימין צריו;    השמחת, כל-אויביו.
פט,מד  אף-תשיב, צור חרבו;    ולא הקמותו, במלחמה.
פט,מה  השבת מטהרו;    וכיסאו, לארץ מיגרת.
פט,מו  הקצרת, ימי עלומיו;    העטית עליו בושה סלה.
פט,מז  עד-מה יהוה, תיסתר לנצח;    תבער כמו-אש חמתך.
פט,מח  זכור-אני מה-חלד;    על-מה-שוא, בראת כל-בני-אדם.
פט,מט  מי גבר יחיה, ולא יראה-מוות;    ימלט נפשו מיד-שאול סלה.
פט,נ  איה, חסדיך הראשונים אדוניי:    נשבעת לדויד, באמונתך.
פט,נא  זכור אדוניי, חרפת עבדיך;    שאתי בחיקי, כל-רבים עמים.
פט,נב  אשר חירפו אויביך יהוה:    אשר חירפו, עיקבות משיחך.
פט,נג  ברוך יהוה לעולם:    אמן ואמן.

צ,א  תפילה, למשה איש-האלוהים:
אדוניי--מעון אתה, היית לנו;    בדור ודור.
צ,ב  בטרם, הרים יולדו--    ותחולל ארץ ותבל;
ומעולם עד-עולם,    אתה אל.
צ,ג  תשב אנוש, עד-דכא;    ותאמר, שובו בני-אדם.
צ,ד  כי אלף שנים, בעיניך--    כיום אתמול, כי יעבור;
ואשמורה    בלילה.
צ,ה  זרמתם, שינה יהיו;    בבוקר, כחציר יחלוף.
צ,ו  בבוקר, יציץ וחלף;    לערב, ימולל ויבש.
צ,ז  כי-כלינו באפך;    ובחמתך נבהלנו.
צ,ח  שתה עוונותינו לנגדך;    עלומנו, למאור פניך.
צ,ט  כי כל-ימינו, פנו בעברתך;    כילינו שנינו כמו-הגה.
צ,י  ימי-שנותינו בהם שבעים שנה,    ואם בגבורות שמונים שנה--
ורוהבם,    עמל ואוון:
כי-גז חיש,    ונעופה.
צ,יא  מי-יודע, עוז אפך;    וכיראתך, עברתך.
צ,יב  למנות ימינו, כן הודע;    ונביא, לבב חכמה.
צ,יג  שובה יהוה, עד-מתיי;    והינחם, על-עבדיך.
צ,יד  שבענו בבוקר חסדך;    ונרננה ונשמחה, בכל-ימינו.
צ,טו  שמחנו, כימות עיניתנו:    שנות, ראינו רעה.
צ,טז  ייראה אל-עבדיך פועלך;    והדרך, על-בניהם.
צ,יז  ויהי, נועם אדוניי אלוהינו--    עלינו:
ומעשה ידינו, כוננה עלינו;    ומעשה ידינו, כוננהו.

צא,א  יושב, בסתר עליון;    בצל שדיי, יתלונן.
צא,ב  אומר--ליהוה, מחסי ומצודתי;    אלוהיי, אבטח-בו.
צא,ג  כי הוא יצילך, מפח יקוש;    מדבר הוות.
צא,ד  באברתו, יסך לך--ותחת-כנפיו תחסה;    צינה וסוחרה אמיתו.
צא,ה  לא-תירא, מפחד לילה;    מחץ, יעוף יומם.
צא,ו  מדבר, באופל יהלוך;    מקטב, ישוד צוהריים.
צא,ז  ייפול מצידך, אלף--ורבבה מימינך:    אליך, לא ייגש.
צא,ח  רק, בעיניך תביט;    ושילומת רשעים תראה.
צא,ט  כי-אתה יהוה מחסי;    עליון, שמת מעונך.
צא,י  לא-תאונה אליך רעה;    ונגע, לא-יקרב באוהלך.
צא,יא  כי מלאכיו, יצווה-לך;    לשמורך, בכל-דרכיך.
צא,יב  על-כפיים יישאונך:    פן-תיגוף באבן רגלך.
צא,יג  על-שחל ופתן, תדרוך;    תרמוס כפיר ותנין.
צא,יד  כי בי חשק, ואפלטהו;    אשגבהו, כי-ידע שמי.
צא,טו  יקראני, ואענהו--עימו-אנוכי בצרה;    אחלצהו, ואכבדהו.
צא,טז  אורך ימים, אשביעהו;    ואראהו, בישועתי.

צב,א  מזמור שיר, ליום השבת.
צב,ב  טוב, להודות ליהוה;    ולזמר לשמך עליון.
צב,ג  להגיד בבוקר חסדך;    ואמונתך, בלילות.
צב,ד  עלי-עשור, ועלי-נבל;    עלי היגיון בכינור.
צב,ה  כי שימחתני יהוה בפועלך;    במעשי ידיך ארנן.
צב,ו  מה-גדלו מעשיך יהוה;    מאוד, עמקו מחשבותיך.
צב,ז  איש-בער, לא יידע;    וכסיל, לא-יבין את-זאת.
צב,ח  בפרוח רשעים, כמו עשב, ויציצו, כל-פועלי אוון:    להישמדם עדי-עד.
צב,ט  ואתה מרום--    לעולם יהוה.
צב,י  כי הנה אויביך, יהוה--    כי-הנה אויביך יאבדו:
יתפרדו,    כל-פועלי אוון.
צב,יא  ותרם כראם קרני;    בלותי, בשמן רענן.
צב,יב  ותבט עיני,    בשוריי:
בקמים עליי מרעים--    תשמענה אוזניי.
צב,יג  צדיק, כתמר יפרח;    כארז בלבנון ישגה.
צב,יד  שתולים, בבית יהוה;    בחצרות אלוהינו יפריחו.
צב,טו  עוד, ינובון בשיבה;    דשנים ורעננים יהיו.
צב,טז  להגיד, כי-ישר יהוה;    צורי, ולא-עוולתה בו.

צג,א  יהוה מלך,    גאות לבש:
לבש יהוה, עוז התאזר;    אף-תיכון תבל, בל-תימוט.
צג,ב  נכון כיסאך מאז;    מעולם אתה.
צג,ג  נשאו נהרות, יהוה--נשאו נהרות קולם;    ישאו נהרות דוכיים.
צג,ד  מקולות, מים רבים--אדירים משברי-ים;    אדיר במרום יהוה.
צג,ה  עדותיך, נאמנו מאוד--לביתך נאוה-קודש:    יהוה, לאורך ימים.

צד,א  אל-נקמות יהוה;    אל נקמות הופיע.
צד,ב  הינשא, שופט הארץ;    השב גמול, על-גאים.
צד,ג  עד-מתיי רשעים יהוה:    עד-מתיי, רשעים יעלוזו.
צד,ד  יביעו ידברו עתק;    יתאמרו, כל-פועלי אוון.
צד,ה  עמך יהוה ידכאו;    ונחלתך יענו.
צד,ו  אלמנה וגר יהרוגו;    ויתומים ירצחו.
צד,ז  ויאמרו, לא יראה-יה;    ולא-יבין, אלוהי יעקוב.
צד,ח  בינו, בוערים בעם;    וכסילים, מתיי תשכילו.
צד,ט  הנוטע אוזן, הלוא ישמע;    אם-יוצר עין, הלוא יביט.
צד,י  היוסר גויים, הלוא יוכיח:    המלמד אדם דעת.
צד,יא  יהוה--יודע, מחשבות אדם:    כי-המה הבל.
צד,יב  אשרי, הגבר אשר-תייסרנו יה;    ומתורתך תלמדנו.
צד,יג  להשקיט לו, מימי רע--    עד ייכרה לרשע שחת.
צד,יד  כי, לא-ייטוש יהוה עמו;    ונחלתו, לא יעזוב.
צד,טו  כי-עד-צדק, ישוב משפט;    ואחריו, כל-ישרי-לב.
צד,טז  מי-יקום לי, עם-מרעים;    מי-יתייצב לי, עם-פועלי אוון.
צד,יז  לולי יהוה, עזרתה לי--    כמעט, שכנה דומה נפשי.
צד,יח  אם-אמרתי, מטה רגלי;    חסדך יהוה, יסעדני.
צד,יט  ברוב שרעפיי בקרבי--    תנחומיך, ישעשעו נפשי.
צד,כ  היחוברך, כיסא הוות;    יוצר עמל עלי-חוק.
צד,כא  יגודו, על-נפש צדיק;    ודם נקי ירשיעו.
צד,כב  ויהי יהוה לי למשגב;    ואלוהיי, לצור מחסי.
צד,כג  וישב עליהם, את אונם--    וברעתם יצמיתם;
יצמיתם,    יהוה אלוהינו.

צה,א  לכו, נרננה ליהוה;    נריעה, לצור ישענו.
צה,ב  נקדמה פניו בתודה;    בזמירות, נריע לו.
צה,ג  כי אל גדול יהוה;    ומלך גדול, על-כל-אלוהים.
צה,ד  אשר בידו, מחקרי-ארץ;    ותועפות הרים לו.
צה,ה  אשר-לו הים, והוא עשהו;    ויבשת, ידיו יצרו.
צה,ו  בואו, נשתחווה ונכרעה;    נברכה, לפני-יהוה עושנו.
צה,ז  כי הוא אלוהינו--    ואנחנו עם מרעיתו, וצאן ידו:
היום,    אם-בקולו תשמעו.
צה,ח  אל-תקשו לבבכם, כמריבה;    כיום מסה, במדבר.
צה,ט  אשר ניסוני, אבותיכם:    בחנוני, גם-ראו פועלי.
צה,י  ארבעים שנה, אקוט בדור--    ואומר, עם תועי לבב הם;
והם,    לא-ידעו דרכיי.
צה,יא  אשר-נשבעתי באפי;    אם-יבואון, אל-מנוחתי.

צו,א  שירו ליהוה, שיר חדש;    שירו ליהוה, כל-הארץ.
צו,ב  שירו ליהוה, ברכו שמו;    בשרו מיום-ליום, ישועתו.
צו,ג  ספרו בגויים כבודו;    בכל-העמים, נפלאותיו.
צו,ד  כי גדול יהוה ומהולל מאוד;    נורא הוא, על-כל-אלוהים.
צו,ה  כי, כל-אלוהי העמים אלילים;    ויהוה, שמיים עשה.
צו,ו  הוד-והדר לפניו;    עוז ותפארת, במקדשו.
צו,ז  הבו ליהוה, משפחות עמים;    הבו ליהוה, כבוד ועוז.
צו,ח  הבו ליהוה, כבוד שמו;    שאו-מנחה, ובואו לחצרותיו.
צו,ט  השתחוו ליהוה, בהדרת-קודש;    חילו מפניו, כל-הארץ.
צו,י  אמרו בגויים, יהוה מלך--    אף-תיכון תבל, בל-תימוט;
ידין עמים,    במישרים.
צו,יא  ישמחו השמיים, ותגל הארץ;    ירעם הים, ומלואו.
צו,יב  יעלוז שדיי, וכל-אשר-בו;    אז ירננו, כל-עצי-יער.
צו,יג  לפני יהוה, כי בא--    כי בא, לשפוט הארץ:
ישפוט-תבל בצדק;    ועמים, באמונתו.

צז,א  יהוה מלך, תגל הארץ;    ישמחו, איים רבים.
צז,ב  ענן וערפל סביביו;    צדק ומשפט, מכון כיסאו.
צז,ג  אש, לפניו תלך;    ותלהט סביב צריו.
צז,ד  האירו ברקיו תבל;    ראתה ותחל הארץ.
צז,ה  הרים--כדונג, נמסו מלפני יהוה:    מלפני, אדון כל-הארץ.
צז,ו  הגידו השמיים צדקו;    וראו כל-העמים כבודו.
צז,ז  יבושו, כל-עובדי פסל--    המתהללים באלילים;
השתחוו-לו,    כל-אלוהים.
צז,ח  שמעה ותשמח, ציון,    ותגלנה, בנות יהודה--
למען משפטיך    יהוה.
צז,ט  כי-אתה יהוה,    עליון על-כל-הארץ;
מאוד נעלית,    על-כל-אלוהים.
צז,י  אוהבי יהוה,    שנאו-רע:
שומר, נפשות חסידיו;    מיד רשעים, יצילם.
צז,יא  אור, זרוע לצדיק;    ולישרי-לב שמחה.
צז,יב  שמחו צדיקים, ביהוה;    והודו, לזכר קודשו.

צח,א  מזמור, שירו ליהוה שיר חדש--    כי-נפלאות עשה;
הושיעה-לו ימינו,    וזרוע קודשו.
צח,ב  הודיע יהוה, ישועתו;    לעיני הגויים, גילה צדקתו.
צח,ג  זכר חסדו, ואמונתו--    לבית ישראל:
ראו כל-אפסי-ארץ--    את, ישועת אלוהינו.
צח,ד  הריעו ליהוה, כל-הארץ;    פצחו ורננו וזמרו.
צח,ה  זמרו ליהוה בכינור;    בכינור, וקול זמרה.
צח,ו  בחצוצרות, וקול שופר--    הריעו, לפני המלך יהוה.
צח,ז  ירעם הים, ומלואו;    תבל, ויושבי בה.
צח,ח  נהרות ימחאו-כף;    יחד, הרים ירננו.
צח,ט  לפני יהוה--    כי בא, לשפוט הארץ:
ישפוט-תבל בצדק;    ועמים, במישרים.

צט,א  יהוה מלך, ירגזו עמים;    יושב כרובים, תנוט הארץ.
צט,ב  יהוה, בציון גדול;    ורם הוא, על-כל-העמים.
צט,ג  יודו שמך, גדול ונורא;    קדוש הוא.
צט,ד  ועוז מלך,    משפט אהב:
אתה, כוננת מישרים;    משפט וצדקה, ביעקוב אתה עשית.
צט,ה  רוממו, יהוה אלוהינו, והשתחוו, להדום רגליו:    קדוש הוא.
צט,ו  משה ואהרון, בכוהניו,    ושמואל, בקוראי שמו;
קורים אל-יהוה,    והוא יענם.
צט,ז  בעמוד ענן, ידבר אליהם;    שמרו עדותיו, וחוק נתן-למו.
צט,ח  יהוה אלוהינו,    אתה עניתם:
אל נושא, היית להם;    ונוקם, על-עלילותם.
צט,ט  רוממו, יהוה אלוהינו,    והשתחוו, להר קודשו:
כי-קדוש,    יהוה אלוהינו.

ק,א  מזמור לתודה:    הריעו ליהוה, כל-הארץ.
ק,ב  עבדו את-יהוה בשמחה;    בואו לפניו, ברננה.
ק,ג  דעו--    כי יהוה, הוא אלוהים:
הוא-עשנו, ולו אנחנו--    עמו, וצאן מרעיתו.
ק,ד  בואו שעריו, בתודה--חצרותיו בתהילה;    הודו-לו, ברכו שמו.
ק,ה  כי-טוב יהוה, לעולם חסדו;    ועד-דור ודור, אמונתו.

קא,א  לדויד, מזמור:    חסד-ומשפט אשירה; לך יהוה אזמרה.
קא,ב  אשכילה, בדרך תמים--    מתיי, תבוא אליי;
אתהלך בתום-לבבי,    בקרב ביתי.
קא,ג  לא-אשית, לנגד עיניי--    דבר-בלייעל:
עשה-סטים שנאתי;    לא ידבק בי.
קא,ד  לבב עיקש, יסור ממני;    רע, לא אדע.
קא,ה  מלושני בסתר, ריעהו--    אותו אצמית:
גבה-עיניים, ורחב לבב--    אותו, לא אוכל.
קא,ו  עיניי, בנאמני-ארץ--    לשבת עימדי:
הולך, בדרך תמים--    הוא, ישרתני.
קא,ז  לא-יישב, בקרב ביתי--    עושה רמייה:
דובר שקרים--    לא-ייכון, לנגד עיניי.
קא,ח  לבקרים,    אצמית כל-רשעי-ארץ;
להכרית מעיר-יהוה,    כל-פועלי אוון.

קב,א  תפילה, לעני כי-יעטוף--    ולפני יהוה, ישפוך שיחו.
קב,ב  יהוה, שמעה תפילתי;    ושוועתי, אליך תבוא.
קב,ג  אל-תסתר פניך, ממני--    ביום צר-לי:
הטה-אליי אוזנך;    ביום אקרא, מהר ענני.
קב,ד  כי-כלו בעשן ימיי;    ועצמותיי, כמוקד ניחרו.
קב,ה  הוכה-כעשב וייבש ליבי:    כי-שכחתי, מאכול לחמי.
קב,ו  מקול אנחתי--    דבקה עצמי, לבשרי.
קב,ז  דמיתי, לקאת מדבר;    הייתי, ככוס חורבות.
קב,ח  שקדתי ואהיה--    כציפור, בודד על-גג.
קב,ט  כל-היום, חירפוני אויביי;    מהולליי, בי נשבעו.
קב,י  כי-אפר, כלחם אכלתי;    ושיקוויי, בבכי מסכתי.
קב,יא  מפני-זעמך וקצפך--    כי נשאתני, ותשליכני.
קב,יב  ימיי, כצל נטוי;    ואני, כעשב איבש.
קב,יג  ואתה יהוה, לעולם תשב;    וזכרך, לדור ודור.
קב,יד  אתה תקום, תרחם ציון:    כי-עת לחננה, כי-בא מועד.
קב,טו  כי-רצו עבדיך, את-אבניה;    ואת-עפרה, יחוננו.
קב,טז  וייראו גויים, את-שם יהוה;    וכל-מלכי הארץ, את-כבודך.
קב,יז  כי-בנה יהוה ציון--    נראה, בכבודו.
קב,יח  פנה, אל-תפילת הערער;    ולא-בזה, את-תפילתם.
קב,יט  תיכתב זאת, לדור אחרון;    ועם נברא, יהלל-יה.
קב,כ  כי-השקיף, ממרום קודשו;    יהוה, משמיים אל-ארץ הביט.
קב,כא  לשמוע, אנקת אסיר;    לפתח, בני תמותה.
קב,כב  לספר בציון, שם יהוה;    ותהילתו, בירושלים.
קב,כג  בהיקבץ עמים יחדיו;    וממלכות, לעבוד את-יהוה.
קב,כד  עינה בדרך כוחי;    קיצר ימיי.
קב,כה  אומר--אלי, אל תעלני בחצי ימיי:    בדור דורים שנותיך.
קב,כו  לפנים, הארץ יסדת;    ומעשה ידיך שמיים.
קב,כז  המה, יאבדו--    ואתה תעמוד:
וכולם, כבגד יבלו;    כלבוש תחליפם ויחלופו.
קב,כח  ואתה-הוא;    ושנותיך, לא ייתמו.
קב,כט  בני-עבדיך ישכונו;    וזרעם, לפניך ייכון.

קג,א  לדויד:  ברכי נפשי, את-יהוה;    וכל-קרביי, את-שם קודשו.
קג,ב  ברכי נפשי, את-יהוה;    ואל-תשכחי, כל-גמוליו.
קג,ג  הסולח לכל-עוונכי;    הרופא, לכל-תחלואייכי.
קג,ד  הגואל משחת חייכי;    המעטרכי, חסד ורחמים.
קג,ה  המשביע בטוב עדייך;    תתחדש כנשר נעורייכי.
קג,ו  עושה צדקות יהוה;    ומשפטים, לכל-עשוקים.
קג,ז  יודיע דרכיו למשה;    לבני ישראל, עלילותיו.
קג,ח  רחום וחנון יהוה;    ארך אפיים ורב-חסד.
קג,ט  לא-לנצח יריב;    ולא לעולם ייטור.
קג,י  לא כחטאינו, עשה לנו;    ולא כעוונותינו, גמל עלינו.
קג,יא  כי כגבוה שמיים, על-הארץ--    גבר חסדו, על-יראיו.
קג,יב  כרחוק מזרח, ממערב--    הרחיק ממנו, את-פשעינו.
קג,יג  כרחם אב, על-בנים--    ריחם יהוה, על-יראיו.
קג,יד  כי-הוא, ידע יצרנו;    זכור, כי-עפר אנחנו.
קג,טו  אנוש, כחציר ימיו;    כציץ השדה, כן יציץ.
קג,טז  כי רוח עברה-בו ואיננו;    ולא-יכירנו עוד מקומו.
קג,יז  וחסד יהוה, מעולם ועד-עולם--    על-יראיו;
וצדקתו,    לבני בנים.
קג,יח  לשומרי בריתו;    ולזוכרי פיקודיו, לעשותם.
קג,יט  יהוה--בשמיים, הכין כיסאו;    ומלכותו, בכול משלה.
קג,כ  ברכו יהוה,    מלאכיו:
גיבורי כוח, עושי דברו;    לשמוע, בקול דברו.
קג,כא  ברכו יהוה, כל-צבאיו--    משרתיו, עושי רצונו.
קג,כב  ברכו יהוה, כל-מעשיו--    בכל-מקומות ממשלתו;
ברכי נפשי,    את-יהוה.

קד,א  ברכי נפשי,    את-יהוה:
יהוה אלוהיי, גדלת מאוד;    הוד והדר לבשת.
קד,ב  עוטה-אור, כשלמה;    נוטה שמיים, כיריעה.
קד,ג  המקרה במים,    עלייותיו:
השם-עבים רכובו;    המהלך, על-כנפי-רוח.
קד,ד  עושה מלאכיו רוחות;    משרתיו, אש לוהט.
קד,ה  יסד-ארץ, על-מכוניה;    בל-תימוט, עולם ועד.
קד,ו  תהום, כלבוש כיסיתו;    על-הרים, יעמדו מים.
קד,ז  מן-גערתך ינוסון;    מן-קול רעמך, ייחפזון.
קד,ח  יעלו הרים, יירדו בקעות--    אל-מקום, זה יסדת להם.
קד,ט  גבול-שמת, בל-יעבורון;    בל-ישובון, לכסות הארץ.
קד,י  המשלח מעיינים, בנחלים;    בין הרים, יהלכון.
קד,יא  ישקו, כל-חיתו שדיי;    ישברו פראים צמאם.
קד,יב  עליהם, עוף-השמיים ישכון;    מבין עופיים, ייתנו-קול.
קד,יג  משקה הרים, מעלייותיו;    מפרי מעשיך, תשבע הארץ.
קד,יד  מצמיח חציר, לבהמה,    ועשב, לעבודת האדם;
להוציא לחם,    מן-הארץ.
קד,טו  ויין, ישמח לבב-אנוש--    להצהיל פנים משמן;
ולחם,    לבב-אנוש יסעד.
קד,טז  ישבעו, עצי יהוה--    ארזי לבנון, אשר נטע.
קד,יז  אשר-שם, ציפורים יקננו;    חסידה, ברושים ביתה.
קד,יח  הרים הגבוהים, ליעלים;    סלעים, מחסה לשפנים.
קד,יט  עשה ירח, למועדים;    שמש, ידע מבואו.
קד,כ  תשת-חושך, ויהי לילה--    בו-תרמוש, כל-חיתו-יער.
קד,כא  הכפירים, שואגים לטרף;    ולבקש מאל, אוכלם.
קד,כב  תזרח השמש, ייאספון;    ואל-מעונותם, ירבצון.
קד,כג  ייצא אדם לפועלו;    ולעבודתו עדי-ערב.
קד,כד  מה-רבו מעשיך, יהוה--    כולם, בחכמה עשית;
מלאה הארץ,    קניינך.
קד,כה  זה, הים גדול--    ורחב ידיים:
שם-רמש, ואין מספר;    חיות קטנות, עם-גדולות.
קד,כו  שם, אונייות יהלכון;    לוויתן, זה-יצרת לשחק-בו.
קד,כז  כולם, אליך ישברון--    לתת אוכלם בעיתו.
קד,כח  תיתן להם, ילקוטון;    תפתח ידך, ישבעון טוב.
קד,כט  תסתיר פניך,    ייבהלון:
תוסף רוחם, יגוועון;    ואל-עפרם ישובון.
קד,ל  תשלח רוחך, ייבראון;    ותחדש, פני אדמה.
קד,לא  יהי כבוד יהוה לעולם;    ישמח יהוה במעשיו.
קד,לב  המביט לארץ, ותרעד;    ייגע בהרים ויעשנו.
קד,לג  אשירה ליהוה בחיי;    אזמרה לאלוהיי בעודי.
קד,לד  יערב עליו שיחי;    אנוכי, אשמח ביהוה.
קד,לה  ייתמו חטאים מן-הארץ,    ורשעים עוד אינם--
ברכי נפשי,    את-יהוה;
הללו-יה.
קה,א  הודו ליהוה, קראו בשמו;    הודיעו בעמים, עלילותיו.
קה,ב  שירו-לו, זמרו-לו;    שיחו, בכל-נפלאותיו.
קה,ג  התהללו, בשם קודשו;    ישמח, לב מבקשי יהוה.
קה,ד  דרשו יהוה ועוזו;    בקשו פניו תמיד.
קה,ה  זכרו--נפלאותיו אשר-עשה;    מופתיו, ומשפטי-פיו.
קה,ו  זרע, אברהם עבדו:    בני יעקוב בחיריו.
קה,ז  הוא, יהוה אלוהינו;    בכל-הארץ, משפטיו.
קה,ח  זכר לעולם בריתו;    דבר ציווה, לאלף דור.
קה,ט  אשר כרת, את-אברהם;    ושבועתו לישחק.
קה,י  ויעמידהא ליעקוב לחוק;    לישראל, ברית עולם.
קה,יא  לאמור--לך, אתן את-ארץ-כנען:    חבל, נחלתכם.
קה,יב  בהיותם, מתי מספר;    כמעט, וגרים בה.
קה,יג  ויתהלכו, מגוי אל-גוי;    מממלכה, אל-עם אחר.
קה,יד  לא-הניח אדם לעושקם;    ויוכח עליהם מלכים.
קה,טו  אל-תיגעו במשיחיי;    ולנביאיי, אל-תרעו.
קה,טז  ויקרא רעב, על-הארץ;    כל-מטה-לחם שבר.
קה,יז  שלח לפניהם איש;    לעבד, נמכר יוסף.
קה,יח  עינו בכבל רגלו;    ברזל, באה נפשו.
קה,יט  עד-עת בוא-דברו--    אמרת יהוה צרפתהו.
קה,כ  שלח מלך, ויתירהו;    מושל עמים, ויפתחהו.
קה,כא  שמו אדון לביתו;    ומושל, בכל-קניינו.
קה,כב  לאסור שריו בנפשו;    וזקניו יחכם.
קה,כג  ויבוא ישראל מצריים;    ויעקוב, גר בארץ-חם.
קה,כד  ויפר את-עמו מאוד;    ויעצימהו, מצריו.
קה,כה  הפך ליבם, לשנוא עמו;    להתנכל, בעבדיו.
קה,כו  שלח, משה עבדו;    אהרון, אשר בחר-בו.
קה,כז  שמו-בם, דברי אותותיו;    ומופתים, בארץ חם.
קה,כח  שלח חושך, ויחשיך;    ולא-מרו, את-דברו.
קה,כט  הפך את-מימיהם לדם;    וימת, את-דגתם.
קה,ל  שרץ ארצם צפרדעים;    בחדרי, מלכיהם.
קה,לא  אמר, ויבוא ערוב;    כינים, בכל-גבולם.
קה,לב  נתן גשמיהם ברד;    אש להבות בארצם.
קה,לג  ויך גפנם, ותאנתם;    וישבר, עץ גבולם.
קה,לד  אמר, ויבוא ארבה;    וילק, ואין מספר.
קה,לה  ויאכל כל-עשב בארצם;    ויאכל, פרי אדמתם.
קה,לו  ויך כל-בכור בארצם;    ראשית, לכל-אונם.
קה,לז  ויוציאם, בכסף וזהב;    ואין בשבטיו כושל.
קה,לח  שמח מצריים בצאתם:    כי-נפל פחדם עליהם.
קה,לט  פרש ענן למסך;    ואש, להאיר לילה.
קה,מ  שאל, ויבא שליו;    ולחם שמיים, ישביעם.
קה,מא  פתח צור, ויזובו מים;    הלכו, בצייות נהר.
קה,מב  כי-זכר, את-דבר קודשו;    את-אברהם עבדו.
קה,מג  ויוציא עמו בששון;    ברינה, את-בחיריו.
קה,מד  וייתן להם, ארצות גויים;    ועמל לאומים יירשו.
קה,מה  בעבור, ישמרו חוקיו--    ותורותיו ינצורו;
הללו-יה.
קו,א  הללו-יה:
הודו ליהוה כי-טוב--    כי לעולם חסדו.
קו,ב  מי--ימלל, גבורות יהוה;    ישמיע, כל-תהילתו.
קו,ג  אשרי, שומרי משפט;    עושה צדקה בכל-עת.
קו,ד  זוכרני יהוה, ברצון עמך;    פוקדני, בישועתך.
קו,ה  לראות, בטובת בחיריך--    לשמוח, בשמחת גוייך;
להתהלל,    עם-נחלתך.
קו,ו  חטאנו עם-אבותינו;    העווינו הרשענו.
קו,ז  אבותינו במצריים,    לא-השכילו נפלאותיך--
לא זכרו,    את-רוב חסדיך;
וימרו על-ים    בים-סוף.
קו,ח  ויושיעם, למען שמו--    להודיע, את-גבורתו.
קו,ט  ויגער בים-סוף, ויחרב;    ויוליכם בתהומות, כמדבר.
קו,י  ויושיעם, מיד שונא;    ויגאלם, מיד אויב.
קו,יא  ויכסו-מים צריהם;    אחד מהם, לא נותר.
קו,יב  ויאמינו בדבריו;    ישירו, תהילתו.
קו,יג  מיהרו, שכחו מעשיו;    לא-חיכו, לעצתו.
קו,יד  ויתאוו תאווה, במדבר;    וינסו-אל, בישימון.
קו,טו  וייתן להם, שאלתם;    וישלח רזון בנפשם.
קו,טז  ויקנאו למשה, במחנה;    לאהרון, קדוש יהוה.
קו,יז  תפתח-ארץ, ותבלע דתן;    ותכס, על-עדת אבירם.
קו,יח  ותבער-אש בעדתם;    להבה, תלהט רשעים.
קו,יט  יעשו-עגל בחורב;    וישתחוו, למסכה.
קו,כ  וימירו את-כבודם;    בתבנית שור, אוכל עשב.
קו,כא  שכחו, אל מושיעם--    עושה גדולות במצריים.
קו,כב  נפלאות, בארץ חם;    נוראות, על-ים-סוף.
קו,כג  ויאמר,    להשמידם:
לולי, משה בחירו--    עמד בפרץ לפניו;
להשיב חמתו,    מהשחית.
קו,כד  וימאסו, בארץ חמדה;    לא-האמינו, לדברו.
קו,כה  ויירגנו באוהליהם;    לא שמעו, בקול יהוה.
קו,כו  ויישא ידו להם--    להפיל אותם, במדבר.
קו,כז  ולהפיל זרעם, בגויים;    ולזרותם, בארצות.
קו,כח  וייצמדו, לבעל פעור;    ויאכלו, זבחי מתים.
קו,כט  ויכעיסו, במעלליהם;    ותפרוץ-בם, מגפה.
קו,ל  ויעמוד פינחס, ויפלל;    ותיעצר, המגפה.
קו,לא  ותיחשב לו, לצדקה;    לדור ודור, עד-עולם.
קו,לב  ויקציפו, על-מי מריבה;    ויירע למשה, בעבורם.
קו,לג  כי-המרו את-רוחו;    ויבטא, בשפתיו.
קו,לד  לא-השמידו, את-העמים--    אשר אמר יהוה להם.
קו,לה  ויתערבו בגויים;    וילמדו, מעשיהם.
קו,לו  ויעבדו את-עצביהם;    ויהיו להם למוקש.
קו,לז  ויזבחו את-בניהם, ואת-בנותיהם--    לשדים.
קו,לח  וישפכו דם נקי, דם-בניהם ובנותיהם--    אשר זיבחו, לעצבי כנען;
ותחנף הארץ,    בדמים.
קו,לט  ויטמאו במעשיהם;    ויזנו, במעלליהם.
קו,מ  וייחר-אף יהוה בעמו;    ויתעב, את-נחלתו.
קו,מא  וייתנם ביד-גויים;    וימשלו בהם, שונאיהם.
קו,מב  וילחצום אויביהם;    וייכנעו, תחת ידם.
קו,מג  פעמים רבות,    יצילם:
והמה, ימרו בעצתם;    וימוכו, בעוונם.
קו,מד  וירא, בצר להם--    בשומעו, את-רינתם.
קו,מה  ויזכור להם בריתו;    ויינחם, כרוב חסדיו.
קו,מו  וייתן אותם לרחמים--    לפני, כל-שוביהם.
קו,מז  הושיענו, יהוה אלוהינו,    וקבצנו, מן-הגויים:
להודות, לשם קודשך;    להשתבח, בתהילתך.
קו,מח  ברוך יהוה אלוהי ישראל,    מן-העולם ועד העולם--
ואמר כל-העם    אמן:
הללו-יה.

קז,א  הודו ליהוה כי-טוב:    כי לעולם חסדו.
קז,ב  יאמרו, גאולי יהוה--    אשר גאלם, מיד-צר.
קז,ג  ומארצות, קיבצם:    ממזרח וממערב; מצפון ומים.
קז,ד  תעו במדבר, בישימון דרך;    עיר מושב, לא מצאו.
קז,ה  רעבים גם-צמאים--    נפשם, בהם תתעטף.
קז,ו  ויצעקו אל-יהוה, בצר להם;    ממצוקותיהם, יצילם.
קז,ז  וידריכם, בדרך ישרה--    ללכת, אל-עיר מושב.
קז,ח  יודו ליהוה חסדו;    ונפלאותיו, לבני אדם.
קז,ט  כי-השביע, נפש שוקקה;    ונפש רעבה, מילא-טוב.
קז,י  יושבי, חושך וצלמוות;    אסירי עוני וברזל.
קז,יא  כי-המרו אמרי-אל;    ועצת עליון נאצו.
קז,יב  ויכנע בעמל ליבם;    כשלו, ואין עוזר.
קז,יג  ויזעקו אל-יהוה, בצר להם;    ממצוקותיהם, יושיעם.
קז,יד  יוציאם, מחושך וצלמוות;    ומוסרותיהם ינתק.
קז,טו  יודו ליהוה חסדו;    ונפלאותיו, לבני אדם.
קז,טז  כי-שיבר, דלתות נחושת;    ובריחי ברזל גידע.
קז,יז  אווילים, מדרך פשעם;    ומעוונותיהם, יתענו.
קז,יח  כל-אוכל, תתעב נפשם;    ויגיעו, עד-שערי מוות.
קז,יט  ויזעקו אל-יהוה, בצר להם;    ממצוקותיהם יושיעם.
קז,כ  ישלח דברו, וירפאם;    וימלט, משחיתותם.
קז,כא  יודו ליהוה חסדו;    ונפלאותיו, לבני אדם.
קז,כב  ויזבחו, זבחי תודה;    ויספרו מעשיו ברינה.
קז,כג   יורדי הים, באונייות;    עושי מלאכה, במים רבים.
קז,כד   המה ראו, מעשי יהוה;    ונפלאותיו, במצולה.
קז,כה  ויאמר--ויעמד, רוח סערה;    ותרומם גליו.
קז,כו   יעלו שמיים, יירדו תהומות;    נפשם, ברעה תתמוגג.
קז,כז   יחוגו וינועו, כשיכור;    וכל-חכמתם, תתבלע.
קז,כח   ויצעקו אל-יהוה, בצר להם;    וממצוקותיהם, יוציאם.
קז,כט  יקם סערה, לדממה;    ויחשו, גליהם.
קז,ל  וישמחו כי-ישתוקו;    וינחם, אל-מחוז חפצם.
קז,לא  יודו ליהוה חסדו;    ונפלאותיו, לבני אדם.
קז,לב  וירוממוהו, בקהל-עם;    ובמושב זקנים יהללוהו.
קז,לג  ישם נהרות למדבר;    ומוצאי מים, לצימאון.
קז,לד  ארץ פרי, למלחה;    מרעת, יושבי בה.
קז,לה  ישם מדבר, לאגם-מים;    וארץ צייה, למוצאי מים.
קז,לו  ויושב שם רעבים;    ויכוננו, עיר מושב.
קז,לז  ויזרעו שדות, וייטעו כרמים;    ויעשו, פרי תבואה.
קז,לח  ויברכם וירבו מאוד;    ובהמתם, לא ימעיט.
קז,לט  וימעטו וישוחו--    מעוצר רעה ויגון.
קז,מ   שופך בוז, על-נדיבים;    ויתעם, בתוהו לא-דרך.
קז,מא  וישגב אביון מעוני;    וישם כצאן, משפחות.
קז,מב  יראו ישרים וישמחו;    וכל-עוולה, קפצה פיה.
קז,מג  מי-חכם וישמור-אלה;    ויתבוננו, חסדי יהוה.

קח,א  שיר מזמור לדויד.  קח,ב נכון ליבי אלוהים; אשירה ואזמרה, אף-כבודי.
קח,ג  עורה, הנבל וכינור;    אעירה שחר.
קח,ד  אודך בעמים יהוה;    ואזמרך, בלאומים.
קח,ה  כי-גדול מעל-שמיים חסדך;    ועד-שחקים אמיתך.
קח,ו  רומה על-שמיים אלוהים;    ועל כל-הארץ כבודך.
קח,ז  למען, ייחלצון ידידיך;    הושיעה ימינך וענני.
קח,ח  אלוהים, דיבר בקודשו--אעלוזה:    אחלקה שכם; ועמק סוכות אמדד.
קח,ט  לי גלעד, לי מנשה, ואפריים, מעוז ראשי;    יהודה, מחוקקי.
קח,י  מואב, סיר רחצי--על-אדום, אשליך נעלי;    עלי-פלשת, אתרועע.
קח,יא  מי יובילני, עיר מבצר;    מי נחני עד-אדום.
קח,יב  הלוא-אלוהים זנחתנו;    ולא-תצא אלוהים, בצבאותינו.
קח,יג  הבה-לנו עזרת מצר;    ושוא, תשועת אדם.
קח,יד  באלוהים נעשה-חיל;    והוא, יבוס צרינו.

קט,א  למנצח, לדויד מזמור:
אלוהי תהילתי,    אל-תחרש.
קט,ב  כי פי רשע, ופי-מרמה--עליי פתחו;    דיברו איתי, לשון שקר.
קט,ג  ודברי שנאה סבבוני;    ויילחמוני חינם.
קט,ד  תחת-אהבתי ישטנוני;    ואני תפילה.
קט,ה  וישימו עליי רעה, תחת טובה;    ושנאה, תחת אהבתי.
קט,ו  הפקד עליו רשע;    ושטן, יעמוד על-ימינו.
קט,ז  בהישפטו, ייצא רשע;    ותפילתו, תהיה לחטאה.
קט,ח  יהיו-ימיו מעטים;    פקודתו, ייקח אחר.
קט,ט  יהיו-בניו יתומים;    ואשתו, אלמנה.
קט,י  ונוע ינועו בניו ושיאלו;    ודרשו, מחורבותיהם.
קט,יא  ינקש נושה, לכל-אשר-לו;    ויבוזו זרים יגיעו.
קט,יב  אל-יהי-לו, מושך חסד;    ואל-יהי חונן, ליתומיו.
קט,יג  יהי-אחריתו להכרית;    בדור אחר, יימח שמם.
קט,יד  ייזכר, עוון אבותיו--אל-יהוה;    וחטאת אימו, אל-תימח.
קט,טו  יהיו נגד-יהוה תמיד;    ויכרת מארץ זכרם.
קט,טז  יען--    אשר לא זכר, עשות חסד:
וירדוף, איש-עני ואביון--ונכאה לבב;    למותת.
קט,יז  ויאהב קללה, ותבואהו;    ולא-חפץ בברכה, ותרחק ממנו.
קט,יח  וילבש קללה, כמדו:    ותבוא כמים בקרבו; וכשמן, בעצמותיו.
קט,יט  תהי-לו, כבגד יעטה;    ולמזח, תמיד יחגרהא.
קט,כ  זאת פעולת שוטניי, מאת יהוה;    והדוברים רע, על-נפשי.
קט,כא  ואתה, יהוה אדוניי--    עשה-איתי, למען שמך;
כי-טוב חסדך,    הצילני.
קט,כב  כי-עני ואביון אנוכי;    וליבי, חלל בקרבי.
קט,כג  כצל-כנטותו נהלכתי;    ננערתי, כארבה.
קט,כד  ברכיי, כשלו מצום;    ובשרי, כחש משמן.
קט,כה  ואני, הייתי חרפה להם;    יראוני, יניעון ראשם.
קט,כו  עוזרני, יהוה אלוהיי;    הושיעני כחסדך.
קט,כז  ויידעו, כי-ידך זאת;    אתה יהוה עשיתה.
קט,כח  יקללו-המה, ואתה תברך:    קמו, ויבושו--ועבדך ישמח.
קט,כט  ילבשו שוטניי כלימה;    ויעטו כמעיל בושתם.
קט,ל  אודה יהוה מאוד בפי;    ובתוך רבים אהללנו.
קט,לא  כי-יעמוד, לימין אביון--    להושיע, משופטי נפשו.

קי,א  לדויד, מזמור:
נאום יהוה, לאדוני--שב לימיני;    עד-אשית אויביך, הדום לרגליך.
קי,ב  מטה-עוזך--ישלח יהוה, מציון;    רדה, בקרב אויביך.
קי,ג  עמך נדבות,    ביום חילך:
בהדרי-קודש, מרחם משחר;    לך, טל ילדותך.
קי,ד  נשבע יהוה, ולא יינחם--    אתה-כוהן לעולם;
על-דברתי,    מלכי-צדק.
קי,ה  אדוניי על-ימינך;    מחץ ביום-אפו מלכים.
קי,ו  ידין בגויים, מלא גווייות;    מחץ ראש, על-ארץ רבה.
קי,ז  מנחל, בדרך ישתה;    על-כן, ירים ראש.

קיא,א  הללו-יה:
אודה יהוה, בכל-לבב;    בסוד ישרים ועדה.
קיא,ב  גדולים, מעשי יהוה;    דרושים, לכל-חפציהם.
קיא,ג  הוד-והדר פועלו;    וצדקתו, עומדת לעד.
קיא,ד  זכר עשה, לנפלאותיו;    חנון ורחום יהוה.
קיא,ה  טרף, נתן ליראיו;    יזכור לעולם בריתו.
קיא,ו  כוח מעשיו, הגיד לעמו--    לתת להם, נחלת גויים.
קיא,ז  מעשי ידיו, אמת ומשפט;    נאמנים, כל-פיקודיו.
קיא,ח  סמוכים לעד לעולם;    עשויים, באמת וישר.
קיא,ט  פדות, שלח לעמו--    ציווה-לעולם בריתו;
קדוש ונורא    שמו.
קיא,י  ראשית חכמה, יראת יהוה--    שכל טוב, לכל-עושיהם;
תהילתו,    עומדת לעד.

קיב,א  הללו-יה:
אשרי-איש, ירא את-יהוה;    במצוותיו, חפץ מאוד.
קיב,ב  גיבור בארץ, יהיה זרעו;    דור ישרים יבורך.
קיב,ג  הון-ועושר בביתו;    וצדקתו, עומדת לעד.
קיב,ד  זרח בחושך אור, לישרים;    חנון ורחום וצדיק.
קיב,ה  טוב-איש, חונן ומלווה;    יכלכל דבריו במשפט.
קיב,ו  כי-לעולם לא-יימוט;    לזכר עולם, יהיה צדיק.
קיב,ז  משמועה רעה, לא יירא;    נכון ליבו, בטוח ביהוה.
קיב,ח  סמוך ליבו, לא יירא;    עד אשר-יראה בצריו.
קיב,ט  פיזר, נתן לאביונים--    צדקתו, עומדת לעד;
קרנו,    תרום בכבוד.
קיב,י  רשע יראה, וכעס--    שיניו יחרוק ונמס;
תאוות רשעים    תאבד.

קיג,א  הללו-יה:
הללו, עבדי יהוה;    הללו, את-שם יהוה.
קיג,ב  יהי שם יהוה מבורך--    מעתה, ועד-עולם.
קיג,ג  ממזרח-שמש עד-מבואו--    מהולל, שם יהוה.
קיג,ד  רם על-כל-גויים יהוה;    על השמיים כבודו.
קיג,ה  מי, כיהוה אלוהינו--    המגביהי לשבת.
קיג,ו  המשפילי לראות--    בשמיים ובארץ.
קיג,ז  מקימי מעפר דל;    מאשפות, ירים אביון.
קיג,ח  להושיבי עם-נדיבים;    עם, נדיבי עמו.
קיג,ט  מושיבי, עקרת הבית--    אם-הבנים שמחה:
הללו-יה.
קיד,א  בצאת ישראל, ממצריים;    בית יעקוב, מעם לועז.
קיד,ב  הייתה יהודה לקודשו;    ישראל, ממשלותיו.
קיד,ג  הים ראה, וינוס;    הירדן, ייסוב לאחור.
קיד,ד  ההרים, רקדו כאילים;    גבעות, כבני-צאן.
קיד,ה  מה-לך הים, כי תנוס;    הירדן, תיסוב לאחור.
קיד,ו  ההרים, תרקדו כאילים;    גבעות, כבני-צאן.
קיד,ז  מלפני אדון, חולי ארץ;    מלפני, אלוה יעקוב.
קיד,ח  ההופכי הצור אגם-מים;    חלמיש, למעיינו-מים.
קטו,א  לא לנו יהוה, לא-לנו:    כי-לשמך, תן כבוד--על-חסדך, על-אמיתך.
קטו,ב  למה, יאמרו הגויים:    איה-נא, אלוהיהם.
קטו,ג  ואלוהינו בשמיים--    כול אשר-חפץ עשה.
קטו,ד  עצביהם, כסף וזהב;    מעשה, ידי אדם.
קטו,ה  פה-להם, ולא ידברו;    עיניים להם, ולא יראו.
קטו,ו  אוזניים להם, ולא ישמעו;    אף להם, ולא יריחון.
קטו,ז  ידיהם, ולא ימישון--רגליהם, ולא יהלכו;    לא-יהגו, בגרונם.
קטו,ח  כמוהם, יהיו עושיהם--    כול אשר-בוטח בהם.
קטו,ט  ישראל, בטח ביהוה;    עזרם ומגינם הוא.
קטו,י  בית אהרון, בטחו ביהוה;    עזרם ומגינם הוא.
קטו,יא  יראי יהוה, בטחו ביהוה;    עזרם ומגינם הוא.
קטו,יב  יהוה,    זכרנו יברך:
יברך, את-בית ישראל;    יברך, את-בית אהרון.
קטו,יג  יברך, יראי יהוה--    הקטנים, עם-הגדולים.
קטו,יד  יוסף יהוה עליכם;    עליכם, ועל בניכם.
קטו,טו  ברוכים אתם, ליהוה--    עושה, שמיים וארץ.
קטו,טז  השמיים שמיים, ליהוה;    והארץ, נתן לבני-אדם.
קטו,יז  לא המתים, יהללו-יה;    ולא, כל-יורדי דומה.
קטו,יח  ואנחנו, נברך יה--    מעתה ועד-עולם:
הללו-יה.
קטז,א  אהבתי, כי-ישמע יהוה--    את-קולי, תחנוניי.
קטז,ב  כי-הטה אוזנו לי;    ובימיי אקרא.
קטז,ג  אפפוני, חבלי-מוות--ומצרי שאול מצאוני;    צרה ויגון אמצא.
קטז,ד  ובשם-יהוה אקרא:    אנה יהוה, מלטה נפשי.
קטז,ה  חנון יהוה וצדיק;    ואלוהינו מרחם.
קטז,ו  שומר פתיים יהוה;    דלותי, ולי יהושיע.
קטז,ז  שובי נפשי, למנוחייכי:    כי-יהוה, גמל עלייכי.
קטז,ח  כי חילצת נפשי, ממוות:    את-עיני מן-דמעה; את-רגלי מדחי.
קטז,ט  אתהלך, לפני יהוה--    בארצות, החיים.
קטז,י  האמנתי, כי אדבר;    אני, עניתי מאוד.
קטז,יא  אני, אמרתי בחופזי:    כל-האדם כוזב.
קטז,יב  מה-אשיב ליהוה--    כל-תגמולוהי עליי.
קטז,יג  כוס-ישועות אשא;    ובשם יהוה אקרא.
קטז,יד  נדריי, ליהוה אשלם;    נגדה-נא, לכל-עמו.
קטז,טו  יקר, בעיני יהוה--    המוותה, לחסידיו.
קטז,טז  אנה יהוה,    כי-אני עבדך:
אני-עבדך, בן-אמתך;    פיתחת, למוסריי.
קטז,יז  לך-אזבח, זבח תודה;    ובשם יהוה אקרא.
קטז,יח  נדריי, ליהוה אשלם;    נגדה-נא, לכל-עמו.
קטז,יט  בחצרות, בית יהוה--    בתוככי ירושלים:
הללו-יה.
קיז,א  הללו את-יהוה, כל-גויים;    שבחוהו, כל-האומים.
קיז,ב  כי גבר עלינו, חסדו--    ואמת-יהוה לעולם:
הללו-יה.
קיח,א  הודו ליהוה כי-טוב:    כי לעולם חסדו.
קיח,ב  יאמר-נא ישראל:    כי לעולם חסדו.
קיח,ג  יאמרו-נא בית-אהרון:    כי לעולם חסדו.
קיח,ד  יאמרו-נא יראי יהוה:    כי לעולם חסדו.
קיח,ה  מן-המצר, קראתי יה;    ענני במרחב יה.
קיח,ו  יהוה לי, לא אירא;    מה-יעשה לי אדם.
קיח,ז  יהוה לי, בעוזריי;    ואני, אראה בשונאיי.
קיח,ח  טוב, לחסות ביהוה--    מבטוח, באדם.
קיח,ט  טוב, לחסות ביהוה--    מבטוח, בנדיבים.
קיח,י  כל-גויים סבבוני;    בשם יהוה, כי אמילם.
קיח,יא  סבוני גם-סבבוני;    בשם יהוה, כי אמילם.
קיח,יב  סבוני כדבורים--    דועכו, כאש קוצים;
בשם יהוה,    כי אמילם.
קיח,יג  דחה דחיתני לנפול;    ויהוה עזרני.
קיח,יד  עוזי וזמרת יה;    ויהי-לי, לישועה.
קיח,טו  קול, רינה וישועה--באוהלי צדיקים;    ימין יהוה, עושה חיל.
קיח,טז  ימין יהוה, רוממה;    ימין יהוה, עושה חיל.
קיח,יז  לא-אמות כי-אחיה;    ואספר, מעשי יה.
קיח,יח  יסור ייסרני יה;    ולמוות, לא נתנני.
קיח,יט  פתחו-לי שערי-צדק;    אבוא-בם, אודה יה.
קיח,כ  זה-השער ליהוה;    צדיקים, יבואו בו.
קיח,כא  אודך, כי עניתני;    ותהי-לי, לישועה.
קיח,כב  אבן, מאסו הבונים--    הייתה, לראש פינה.
קיח,כג  מאת יהוה, הייתה זאת;    היא נפלאת בעינינו.
קיח,כד  זה-היום, עשה יהוה;    נגילה ונשמחה בו.
קיח,כה  אנא יהוה, הושיעה נא;    אנא יהוה, הצליחה נא.
קיח,כו  ברוך הבא, בשם יהוה;    בירכנוכם, מבית יהוה.
קיח,כז  אל, יהוה--ויאר-לנו:    אסרו-חג בעבותים--עד קרנות, המזבח.
קיח,כח  אלי אתה ואודך;    אלוהיי, ארוממך.
קיח,כט  הודו ליהוה כי-טוב:    כי לעולם חסדו.

קיט,א  אשרי תמימי-דרך--    ההולכים, בתורת יהוה.
קיט,ב  אשרי, נוצרי עדותיו;    בכל-לב ידרשוהו.
קיט,ג  אף, לא-פעלו עוולה;    בדרכיו הלכו.
קיט,ד  אתה, ציווית פיקודיך--    לשמור מאוד.
קיט,ה  אחליי, ייכונו דרכיי--    לשמור חוקיך.
קיט,ו  אז לא-אבוש--    בהביטי, אל-כל-מצוותיך.
קיט,ז  אודך, ביושר לבב--    בלומדי, משפטי צדקך.
קיט,ח  את-חוקיך אשמור;    אל-תעזבני עד-מאוד.

קיט,ט  במה יזכה-נער, את-אורחו--    לשמור, כדברך.
קיט,י  בכל-ליבי דרשתיך;    אל-תשגני, ממצוותיך.
קיט,יא  בליבי, צפנתי אמרתך--    למען, לא אחטא-לך.
קיט,יב  ברוך אתה יהוה--    למדני חוקיך.
קיט,יג  בשפתיי סיפרתי--    כול, משפטי-פיך.
קיט,יד  בדרך עדוותיך ששתי--    כעל כל-הון.
קיט,טו  בפיקודיך אשיחה;    ואביטה, אורחותיך.
קיט,טז  בחוקותיך אשתעשע;    לא אשכח דברך.

קיט,יז  גמול על-עבדך אחיה;    ואשמרה דברך.
קיט,יח  גל-עיניי ואביטה--    נפלאות, מתורתך.
קיט,יט  גר אנוכי בארץ;    אל-תסתר ממני, מצוותיך.
קיט,כ  גרסה נפשי לתאבה--    אל-משפטיך בכל-עת.
קיט,כא  גערת, זדים ארורים--    השוגים, ממצוותיך.
קיט,כב  גל מעליי, חרפה ובוז:    כי עדותיך נצרתי.
קיט,כג  גם ישבו שרים, בי נידברו--    עבדך, ישיח בחוקיך.
קיט,כד  גם-עדותיך, שעשועיי--    אנשי עצתי.

קיט,כה  דבקה לעפר נפשי;    חייני, כדברך.
קיט,כו  דרכיי סיפרתי, ותענני;    למדני חוקיך.
קיט,כז  דרך-פיקודיך הבינני;    ואשיחה, בנפלאותיך.
קיט,כח  דלפה נפשי, מתוגה;    קיימני, כדברך.
קיט,כט  דרך-שקר, הסר ממני;    ותורתך חונני.
קיט,ל  דרך-אמונה בחרתי;    משפטיך שיוויתי.
קיט,לא  דבקתי בעדוותיך;    יהוה, אל-תבישני.
קיט,לב  דרך-מצוותיך ארוץ:    כי תרחיב ליבי.

קיט,לג  הורני יהוה, דרך חוקיך;    ואצרנה עקב.
קיט,לד  הבינני, ואצרה תורתך;    ואשמרנה בכל-לב.
קיט,לה  הדריכני, בנתיב מצוותיך:    כי-בו חפצתי.
קיט,לו  הט-ליבי, אל-עדוותיך;    ואל אל-בצע.
קיט,לז  העבר עיניי, מראות שוא;    בדרכך חייני.
קיט,לח  הקם לעבדך, אמרתך--    אשר, ליראתך.
קיט,לט  העבר חרפתי, אשר יגורתי:    כי משפטיך טובים.
קיט,מ  הנה, תאבתי לפיקודיך;    בצדקתך חייני.

קיט,מא  ויבואוני חסדיך יהוה;    תשועתך, כאמרתך.
קיט,מב  ואענה חורפי דבר:    כי-בטחתי, בדברך.
קיט,מג  ואל-תצל מפי דבר-אמת עד-מאוד:    כי למשפטיך, ייחלתי.
קיט,מד  ואשמרה תורתך תמיד--    לעולם ועד.
קיט,מה  ואתהלכה ברחבה:    כי פיקודיך דרשתי.
קיט,מו  ואדברה בעדותיך, נגד מלכים;    ולא אבוש.
קיט,מז  ואשתעשע במצוותיך,    אשר אהבתי.
קיט,מח  ואשא-כפיי--אל-מצוותיך, אשר אהבתי;    ואשיחה בחוקיך.

קיט,מט  זכור-דבר, לעבדך--    על, אשר ייחלתני.
קיט,נ  זאת נחמתי בעוניי:    כי אמרתך חייתני.
קיט,נא  זדים, הליצוני עד-מאוד;    מתורתך, לא נטיתי.
קיט,נב  זכרתי משפטיך מעולם יהוה;    ואתנחם.
קיט,נג  זלעפה אחזתני, מרשעים--    עוזבי, תורתך.
קיט,נד  זמירות, היו-לי חוקיך--    בבית מגוריי.
קיט,נה  זכרתי בלילה שמך יהוה;    ואשמרה, תורתך.
קיט,נו  זאת הייתה-לי:    כי פיקודיך נצרתי.

קיט,נז  חלקי יהוה אמרתי--    לשמור דבריך.
קיט,נח  חיליתי פניך בכל-לב;    חונני, כאמרתך.
קיט,נט  חישבתי דרכיי;    ואשיבה רגליי, אל-עדותיך.
קיט,ס  חשתי, ולא התמהמהתי--    לשמור, מצוותיך.
קיט,סא  חבלי רשעים עיוודוני;    תורתך, לא שכחתי.
קיט,סב  חצות-לילה--אקום, להודות לך:    על, משפטי צדקך.
קיט,סג  חבר אני, לכל-אשר יראוך;    ולשומרי, פיקודיך.
קיט,סד  חסדך יהוה, מלאה הארץ;    חוקיך למדני.

קיט,סה  טוב, עשית עם-עבדך--    יהוה, כדברך.
קיט,סו  טוב טעם ודעת למדני:    כי במצוותיך האמנתי.
קיט,סז  טרם אענה, אני שוגג;    ועתה, אמרתך שמרתי.
קיט,סח  טוב-אתה ומטיב;    למדני חוקיך.
קיט,סט  טפלו עליי שקר זדים;    אני, בכל-לב אצור פיקודיך.
קיט,ע  טפש כחלב ליבם;    אני, תורתך שיעשעתי.
קיט,עא  טוב-לי כי-עוניתי--    למען, אלמד חוקיך.
קיט,עב  טוב-לי תורת-פיך--    מאלפי, זהב וכסף.

קיט,עג  ידיך עשוני, ויכוננוני;    הבינני, ואלמדה מצוותיך.
קיט,עד  יראיך, יראוני וישמחו:    כי לדברך ייחלתי.
קיט,עה  ידעתי יהוה, כי-צדק משפטיך;    ואמונה, עיניתני.
קיט,עו  יהי-נא חסדך לנחמני--    כאמרתך לעבדך.
קיט,עז  יבואוני רחמיך ואחיה:    כי-תורתך, שעשועיי.
קיט,עח  יבושו זדים, כי-שקר עיוותוני;    אני, אשיח בפיקודיך.
קיט,עט  ישובו לי יראיך;    ויודעי, עדותיך.
קיט,פ  יהי-ליבי תמים בחוקיך--    למען, לא אבוש.

קיט,פא  כלתה לתשועתך נפשי;    לדברך ייחלתי.
קיט,פב  כלו עיניי, לאמרתך--    לאמור, מתיי תנחמני.
קיט,פג  כי-הייתי, כנאד בקיטור--    חוקיך, לא שכחתי.
קיט,פד  כמה ימי-עבדך;    מתיי תעשה ברודפיי משפט.
קיט,פה  כרו-לי זדים שיחות--    אשר, לא כתורתך.
קיט,פו  כל-מצוותיך אמונה;    שקר רדפוני עוזרני.
קיט,פז  כמעט, כילוני בארץ;    ואני, לא-עזבתי פיקודיך.
קיט,פח  כחסדך חייני;    ואשמרה, עדות פיך.

קיט,פט  לעולם יהוה--    דברך, ניצב בשמיים.
קיט,צ  לדור ודור, אמונתך;    כוננת ארץ, ותעמוד.
קיט,צא  למשפטיך, עמדו היום:    כי הכול עבדיך.
קיט,צב  לולי תורתך, שעשועיי--    אז, אבדתי בעוניי.
קיט,צג  לעולם, לא-אשכח פיקודיך:    כי בם, חייתני.
קיט,צד  לך-אני, הושיעני:    כי פיקודיך דרשתי.
קיט,צה  לי קיוו רשעים לאבדני;    עדותיך, אתבונן.
קיט,צו  לכל-תכלה, ראיתי קץ;    רחבה מצוותך מאוד.

קיט,צז  מה-אהבתי תורתך:    כל-היום, היא שיחתי.
קיט,צח  מאויביי, תחכמני מצוותך:    כי לעולם היא-לי.
קיט,צט  מכל-מלמדיי השכלתי:    כי עדוותיך, שיחה לי.
קיט,ק  מזקנים אתבונן:    כי פיקודיך נצרתי.
קיט,קא  מכל-אורח רע, כליתי רגליי--    למען, אשמור דברך.
קיט,קב  ממשפטיך לא-סרתי:    כי-אתה, הוריתני.
קיט,קג  מה-נמלצו לחיכי, אמרתך--    מדבש לפי.
קיט,קד  מפיקודיך אתבונן;    על כן, שנאתי כל-אורח שקר.

קיט,קה  נר-לרגלי דברך;    ואור, לנתיבתי.
קיט,קו  נשבעתי ואקיימה--    לשמור, משפטי צדקך.
קיט,קז  נעניתי עד-מאוד;    יהוה, חייני כדברך.
קיט,קח  נדבות פי, רצה-נא יהוה;    ומשפטיך למדני.
קיט,קט  נפשי בכפי תמיד;    ותורתך, לא שכחתי.
קיט,קי  נתנו רשעים פח לי;    ומפיקודיך, לא תעיתי.
קיט,קיא  נחלתי עדוותיך לעולם:    כי-ששון ליבי המה.
קיט,קיב  נטיתי ליבי, לעשות חוקיך--    לעולם עקב.

קיט,קיג  סעפים שנאתי;    ותורתך אהבתי.
קיט,קיד  סתרי ומגיני אתה;    לדברך ייחלתי.
קיט,קטו  סורו-ממני מרעים;    ואצרה, מצוות אלוהיי.
קיט,קטז  סומכני כאמרתך ואחיה;    ואל-תבישני, משברי.
קיט,קיז  סעדני ואיוושעה;    ואשעה בחוקיך תמיד.
קיט,קיח  סלית, כל-שוגים מחוקיך:    כי-שקר, תרמיתם.
קיט,קיט  סיגים--השבת כל-רשעי-ארץ;    לכן, אהבתי עדותיך.
קיט,קכ  סמר מפחדך בשרי;    וממשפטיך יראתי.

קיט,קכא  עשיתי, משפט וצדק;    בל-תניחני, לעושקיי.
קיט,קכב  ערוב עבדך לטוב;    אל-יעשקוני זדים.
קיט,קכג  עיניי, כלו לישועתך;    ולאמרת צדקך.
קיט,קכד  עשה עם-עבדך כחסדך;    וחוקיך למדני.
קיט,קכה  עבדך-אני הבינני;    ואדעה, עדותיך.
קיט,קכו  עת, לעשות ליהוה--    הפרו, תורתך.
קיט,קכז  על-כן, אהבתי מצוותיך--    מזהב ומפז.
קיט,קכח  על-כן, כל-פיקודי כול יישרתי;    כל-אורח שקר שנאתי.

קיט,קכט  פלאות עדוותיך;    על-כן, נצרתם נפשי.
קיט,קל  פתח דבריך יאיר;    מבין פתיים.
קיט,קלא  פי-פערתי, ואשאפה:    כי למצוותיך יאבתי.
קיט,קלב  פנה-אליי וחונני--    כמשפט, לאוהבי שמך.
קיט,קלג  פעמיי, הכן באמרתך;    ואל-תשלט-בי כל-אוון.
קיט,קלד  פדני, מעושק אדם;    ואשמרה, פיקודיך.
קיט,קלה  פניך, האר בעבדך;    ולמדני, את-חוקיך.
קיט,קלו  פלגי-מים, ירדו עיניי--    על, לא-שמרו תורתך.

קיט,קלז  צדיק אתה יהוה;    וישר, משפטיך.
קיט,קלח  ציווית, צדק עדותיך;    ואמונה מאוד.
קיט,קלט  צימתתני קנאתי:    כי-שכחו דבריך צריי.
קיט,קמ  צרופה אמרתך מאוד;    ועבדך אהבה.
קיט,קמא  צעיר אנוכי ונבזה;    פיקודיך, לא שכחתי.
קיט,קמב  צדקתך צדק לעולם;    ותורתך אמת.
קיט,קמג  צר-ומצוק מצאוני;    מצוותיך, שעשועיי.
קיט,קמד  צדק עדוותיך לעולם;    הבינני ואחיה.

קיט,קמה  קראתי בכל-לב, ענני יהוה;    חוקיך אצורה.
קיט,קמו  קראתיך הושיעני;    ואשמרה, עדותיך.
קיט,קמז  קידמתי בנשף, ואשוועה;    לדברך ייחלתי.
קיט,קמח  קידמו עיניי, אשמורות--    לשיח, באמרתך.
קיט,קמט  קולי, שמעה כחסדך;    יהוה, כמשפטיך חייני.
קיט,קנ  קרבו, רודפי זימה;    מתורתך רחקו.
קיט,קנא  קרוב אתה יהוה;    וכל-מצוותיך אמת.
קיט,קנב  קדם ידעתי, מעדותיך:    כי לעולם יסדתם.

קיט,קנג  ראה-עוניי וחלצני:    כי-תורתך, לא שכחתי.
קיט,קנד  ריבה ריבי, וגאלני;    לאמרתך חייני.
קיט,קנה  רחוק מרשעים ישועה:    כי חוקיך, לא דרשו.
קיט,קנו  רחמיך רבים יהוה;    כמשפטיך חייני.
קיט,קנז  רבים, רודפיי וצריי;    מעדוותיך, לא נטיתי.
קיט,קנח  ראיתי בוגדים, ואתקוטטה--    אשר אמרתך, לא שמרו.
קיט,קנט  ראה, כי-פיקודיך אהבתי;    יהוה, כחסדך חייני.
קיט,קס  ראש-דברך אמת;    ולעולם, כל-משפט צדקך.

קיט,קסא  שרים, רדפוני חינם;    ומדברך, פחד ליבי.
קיט,קסב  שש אנוכי, על-אמרתך--    כמוצא, שלל רב.
קיט,קסג  שקר שנאתי, ואתעבה;    תורתך אהבתי.
קיט,קסד  שבע ביום, היללתיך--    על, משפטי צדקך.
קיט,קסה  שלום רב, לאוהבי תורתך;    ואין-למו מכשול.
קיט,קסו  שיברתי לישועתך יהוה;    ומצוותיך עשיתי.
קיט,קסז  שמרה נפשי, עדותיך;    ואוהבם מאוד.
קיט,קסח  שמרתי פיקודיך, ועדותיך:    כי כל-דרכיי נגדך.

קיט,קסט  תקרב רינתי לפניך יהוה;    כדברך הבינני.
קיט,קע  תבוא תחינתי לפניך;    כאמרתך, הצילני.
קיט,קעא  תבענה שפתיי תהילה:    כי תלמדני חוקיך.
קיט,קעב  תען לשוני, אמרתך:    כי כל-מצוותיך צדק.
קיט,קעג  תהי-ידך לעוזרני:    כי פיקודיך בחרתי.
קיט,קעד  תאבתי לישועתך יהוה;    ותורתך, שעשועיי.
קיט,קעה  תחי-נפשי, ותהללך;    ומשפטיך יעזרוני.
קיט,קעו  תעיתי--    כשה אובד, בקש עבדך:
כי מצוותיך,    לא שכחתי.

קכ,א  שיר, המעלות:
אל-יהוה, בצרתה לי--    קראתי, ויענני.
קכ,ב  יהוה--הצילה נפשי, משפת-שקר:    מלשון רמייה.
קכ,ג  מה-ייתן לך, ומה-יוסיף לך--    לשון רמייה.
קכ,ד  חיצי גיבור שנונים;    עם, גחלי רתמים.
קכ,ה  אויה-לי, כי-גרתי משך;    שכנתי, עם-אוהלי קדר.
קכ,ו  רבת, שכנה-לה נפשי--    עם, שונא שלום.
קכ,ז  אני-שלום, וכי אדבר;    המה, למלחמה.

קכא,א  שיר, למעלות:
אשא עיניי, אל-ההרים--    מאיין, יבוא עזרי.
קכא,ב  עזרי, מעם יהוה--    עושה, שמיים וארץ.
קכא,ג  אל-ייתן למוט רגלך;    אל-ינום, שומרך.
קכא,ד  הנה לא-ינום, ולא יישן--    שומר, ישראל.
קכא,ה  יהוה שומרך;    יהוה צילך, על-יד ימינך.
קכא,ו  יומם, השמש לא-יכך;    וירח בלילה.
קכא,ז  יהוה, ישמורך מכל-רע:    ישמור, את-נפשך.
קכא,ח  יהוה, ישמור-צאתך ובואך--    מעתה, ועד-עולם.

קכב,א  שיר המעלות, לדויד:
שמחתי, באומרים לי--    בית יהוה נלך.
קכב,ב  עומדות, היו רגלינו--    בשערייך, ירושלים.
קכב,ג  ירושלים הבנויה--    כעיר, שחוברה-לה יחדיו.
קכב,ד  ששם עלו שבטים, שבטי-יה--עדות לישראל:    להודות, לשם יהוה.
קכב,ה  כי שמה, ישבו כיסאות למשפט:    כיסאות, לבית דויד.
קכב,ו  שאלו, שלום ירושלים;    ישליו, אוהבייך.
קכב,ז  יהי-שלום בחילך;    שלווה, בארמנותייך.
קכב,ח  למען, אחיי וריעיי--    אדברה-נא שלום בך.
קכב,ט  למען, בית-יהוה אלוהינו--    אבקשה טוב לך.

קכג,א  שיר, המעלות:
אליך, נשאתי את-עיניי--    היושבי, בשמיים.
קכג,ב  הנה כעיני עבדים,    אל-יד אדוניהם--
כעיני שפחה,    אל-יד גברתה:
כן עינינו, אל-יהוה אלוהינו--    עד, שיחוננו.
קכג,ג  חוננו יהוה חוננו:    כי-רב, שבענו בוז.
קכג,ד  רבת,    שבעה-לה נפשנו:
הלעג השאננים;    הבוז, לגאי יונים.

קכד,א  שיר המעלות, לדויד:
לולי יהוה, שהיה לנו--    יאמר-נא, ישראל.
קכד,ב  לולי יהוה, שהיה לנו--    בקום עלינו אדם.
קכד,ג  אזי, חיים בלעונו--    בחרות אפם בנו.
קכד,ד  אזי, המים שטפונו--    נחלה, עבר על-נפשנו.
קכד,ה  אזי, עבר על-נפשנו--    המים, הזידונים.
קכד,ו  ברוך יהוה--    שלא נתננו טרף, לשיניהם.
קכד,ז  נפשנו--    כציפור נמלטה, מפח יוקשים:
הפח נשבר,    ואנחנו נמלטנו.
קכד,ח  עזרנו, בשם יהוה--    עושה, שמיים וארץ.

קכה,א  שיר, המעלות:
הבוטחים ביהוה--    כהר-ציון לא-יימוט, לעולם יישב.
קכה,ב  ירושלים--    הרים, סביב לה:
ויהוה, סביב לעמו--    מעתה, ועד-עולם.
קכה,ג  כי לא ינוח, שבט הרשע--    על, גורל הצדיקים:
למען, לא-ישלחו הצדיקים בעוולתה    ידיהם.
קכה,ד  היטיבה יהוה, לטובים;    ולישרים, בליבותם.
קכה,ה  והמטים עקלקלותם--    יוליכם יהוה, את-פועלי האוון:
שלום,    על-ישראל.

קכו,א  שיר, המעלות:
בשוב יהוה, את-שיבת ציון--    היינו, כחולמים.
קכו,ב  אז יימלא שחוק, פינו--    ולשוננו רינה:
אז, יאמרו בגויים--    הגדיל יהוה, לעשות עם-אלה.
קכו,ג  הגדיל יהוה, לעשות עימנו--    היינו שמחים.
קכו,ד  שובה יהוה, את-שביתנו--    כאפיקים בנגב.
קכו,ה  הזורעים בדמעה--    ברינה יקצורו.
קכו,ו  הלוך ילך, ובכה--    נושא משך-הזרע:
בוא-יבוא ברינה--    נושא, אלומותיו.

קכז,א  שיר המעלות, לשלמה:
אם-יהוה, לא-יבנה בית--    שוא עמלו בוניו בו;
אם-יהוה לא-ישמור-עיר,    שוא שקד שומר.
קכז,ב  שוא לכם משכימי קום,    מאחרי-שבת--
אוכלי,    לחם העצבים;
כן ייתן לידידו    שינה.
קכז,ג  הנה נחלת יהוה בנים:    שכר, פרי הבטן.
קכז,ד  כחיצים ביד-גיבור--    כן, בני הנעורים.
קכז,ה  אשרי הגבר--    אשר מילא את-אשפתו, מהם:
לא-יבושו--    כי-ידברו את-אויבים בשער.

קכח,א  שיר, המעלות:
אשרי, כל-ירא יהוה--    ההולך, בדרכיו.
קכח,ב  יגיע כפיך, כי תאכל;    אשריך, וטוב לך.
קכח,ג  אשתך, כגפן פורייה--    בירכתי ביתך:
בניך, כשתילי זיתים--    סביב, לשולחנך.
קכח,ד  הנה כי-כן, יבורך גבר--    ירא יהוה.
קכח,ה  יברכך יהוה, מציון:    וראה, בטוב ירושלים--כול, ימי חייך.
קכח,ו  וראה-בנים לבניך:    שלום, על-ישראל.

קכט,א  שיר, המעלות:
רבת, צררוני מנעוריי--    יאמר-נא, ישראל.
קכט,ב  רבת, צררוני מנעוריי;    גם, לא-יכלו לי.
קכט,ג  על-גבי, חרשו חורשים;    האריכו, למעניתם.
קכט,ד  יהוה צדיק;    קיצץ, עבות רשעים.
קכט,ה  יבושו, וייסוגו אחור--    כול, שונאי ציון.
קכט,ו  יהיו, כחציר גגות--    שקדמת שלף יבש.
קכט,ז  שלא מילא כפו קוצר;    וחצנו מעמר.
קכט,ח  ולא אמרו, העוברים--    ברכת-יהוה אליכם;
בירכנו אתכם,    בשם יהוה.

קל,א  שיר המעלות:
ממעמקים קראתיך    יהוה.
קל,ב  אדוניי,    שמעה בקולי:
תהיינה אוזניך, קשובות--    לקול, תחנוניי.
קל,ג  אם-עוונות תשמור-יה--    אדוניי, מי יעמוד.
קל,ד  כי-עימך הסליחה--    למען, תיוורא.
קל,ה  קיוויתי יהוה, קיוותה נפשי;    ולדברו הוחלתי.
קל,ו  נפשי לאדוניי--    משומרים לבוקר, שומרים לבוקר.
קל,ז  יחל ישראל, אל-יהוה:    כי-עם-יהוה החסד; והרבה עימו פדות.
קל,ח  והוא, יפדה את-ישראל--    מכול, עוונותיו.

קלא,א  שיר המעלות, לדויד:
יהוה, לא-גבה ליבי--    ולא-רמו עיניי;
ולא-הילכתי,    בגדולות ובנפלאות ממני.
קלא,ב  אם-לא שיוויתי, ודוממתי--    נפשי:
כגמול, עלי אימו;    כגמול עליי נפשי.
קלא,ג  יחל ישראל, אל-יהוה--    מעתה, ועד-עולם.

קלב,א  שיר, המעלות:
זכור-יהוה לדויד--    את, כל-עונותו.
קלב,ב  אשר נשבע, ליהוה;    נדר, לאביר יעקוב.
קלב,ג  אם-אבוא, באוהל ביתי;    אם-אעלה, על-ערש יצועיי.
קלב,ד  אם אתן שנת לעיניי;    לעפעפיי תנומה.
קלב,ה  עד-אמצא מקום, ליהוה;    משכנות, לאביר יעקוב.
קלב,ו  הנה-שמענוה באפרתה;    מצאנוה, בשדי-יער.
קלב,ז  נבואה למשכנותיו;    נשתחווה, להדום רגליו.
קלב,ח  קומה יהוה, למנוחתך:    אתה, וארון עוזך.
קלב,ט  כוהניך ילבשו-צדק;    וחסידיך ירננו.
קלב,י  בעבור, דויד עבדך--    אל-תשב, פני משיחך.
קלב,יא  נשבע-יהוה, לדויד אמת--    לא-ישוב ממנה:
מפרי בטנך--    אשית, לכיסא-לך.
קלב,יב  אם-ישמרו בניך, בריתי--    ועדותי זו, אלמדם:
גם-בניהם עדי-עד--    יישבו, לכיסא-לך.
קלב,יג  כי-בחר יהוה בציון;    איווה, למושב לו.
קלב,יד  זאת-מנוחתי עדי-עד:    פה-אשב, כי איוויתיה.
קלב,טו  צידה, ברך אברך;    אביוניה, אשביע לחם.
קלב,טז  וכוהניה, אלביש ישע;    וחסידיה, רנן ירננו.
קלב,יז  שם אצמיח קרן לדויד;    ערכתי נר, למשיחי.
קלב,יח  אויביו, אלביש בושת;    ועליו, יציץ נזרו.

קלג,א  שיר המעלות, לדויד:
הנה מה-טוב, ומה-נעים--    שבת אחים גם-יחד.
קלג,ב  כשמן הטוב,    על-הראש--
יורד,    על-הזקן זקן-אהרון:
שיורד,    על-פי מידותיו.
קלג,ג  כטל-חרמון--    שיורד, על-הררי ציון:
כי שם ציווה יהוה,    את-הברכה--
חיים,    עד-העולם.

קלד,א  שיר, המעלות:
הנה ברכו את-יהוה,    כל-עבדי יהוה--
העומדים בבית-יהוה,    בלילות.
קלד,ב  שאו-ידיכם קודש;    וברכו, את-יהוה.
קלד,ג  יברכך יהוה, מציון:    עושה, שמיים וארץ.

קלה,א  הללו-יה:
הללו, את-שם יהוה;    הללו, עבדי יהוה.
קלה,ב  שעומדים, בבית יהוה--    בחצרות, בית אלוהינו.
קלה,ג  הללו-יה, כי-טוב יהוה;    זמרו לשמו, כי נעים.
קלה,ד  כי-יעקוב, בחר לו יה;    ישראל, לסגולתו.
קלה,ה  כי אני ידעתי, כי-גדול יהוה;    ואדונינו, מכל-אלוהים.
קלה,ו  כול אשר-חפץ יהוה,    עשה:
בשמיים ובארץ--    בימים, וכל-תהומות.
קלה,ז  מעלה נשיאים,    מקצה הארץ:
ברקים למטר עשה;    מוצא-רוח, מאוצרותיו.
קלה,ח  שהכה, בכורי מצריים--    מאדם, עד-בהמה.
קלה,ט  שלח, אותות ומופתים--בתוככי מצריים:    בפרעה, ובכל-עבדיו.
קלה,י  שהכה, גויים רבים;    והרג, מלכים עצומים.
קלה,יא  לסיחון, מלך האמורי, ולעוג, מלך הבשן;    ולכול, ממלכות כנען.
קלה,יב  ונתן ארצם נחלה--    נחלה, לישראל עמו.
קלה,יג  יהוה, שמך לעולם;    יהוה, זכרך לדור-ודור.
קלה,יד  כי-ידין יהוה עמו;    ועל-עבדיו, יתנחם.
קלה,טו  עצבי הגויים, כסף וזהב;    מעשה, ידי אדם.
קלה,טז  פה-להם, ולא ידברו;    עיניים להם, ולא יראו.
קלה,יז  אוזניים להם, ולא יאזינו;    אף, אין-יש-רוח בפיהם.
קלה,יח  כמוהם, יהיו עושיהם--    כול אשר-בוטח בהם.
קלה,יט  בית ישראל, ברכו את-יהוה;    בית אהרון, ברכו את-יהוה.
קלה,כ  בית הלוי, ברכו את-יהוה;    יראי יהוה, ברכו את-יהוה.
קלה,כא  ברוך יהוה, מציון--    שוכן ירושלים:
הללו-יה.

קלו,א  הודו ליהוה כי-טוב:    כי לעולם חסדו.
קלו,ב  הודו, לאלוהי האלוהים:    כי לעולם חסדו.
קלו,ג  הודו, לאדוני האדונים:    כי לעולם חסדו.
קלו,ד  לעושה נפלאות גדולות לבדו:    כי לעולם חסדו.
קלו,ה  לעושה השמיים, בתבונה:    כי לעולם חסדו.
קלו,ו  לרוקע הארץ, על-המים:    כי לעולם חסדו.
קלו,ז  לעושה, אורים גדולים:    כי לעולם חסדו.
קלו,ח  את-השמש, לממשלת ביום:    כי לעולם חסדו.
קלו,ט  את-הירח וכוכבים, לממשלות בלילה:    כי לעולם חסדו.
קלו,י  למכה מצריים, בבכוריהם:    כי לעולם חסדו.
קלו,יא  ויוצא ישראל, מתוכם:    כי לעולם חסדו.
קלו,יב  ביד חזקה, ובזרוע נטויה:    כי לעולם חסדו.
קלו,יג  לגוזר ים-סוף, לגזרים:    כי לעולם חסדו.
קלו,יד  והעביר ישראל בתוכו:    כי לעולם חסדו.
קלו,טו  וניער פרעה וחילו בים-סוף:    כי לעולם חסדו.
קלו,טז  למוליך עמו, במדבר:    כי לעולם חסדו.
קלו,יז  למכה, מלכים גדולים:    כי לעולם חסדו.
קלו,יח  ויהרוג, מלכים אדירים:    כי לעולם חסדו.
קלו,יט  לסיחון, מלך האמורי:    כי לעולם חסדו.
קלו,כ  ולעוג, מלך הבשן:    כי לעולם חסדו.
קלו,כא  ונתן ארצם לנחלה:    כי לעולם חסדו.
קלו,כב  נחלה, לישראל עבדו:    כי לעולם חסדו.
קלו,כג  שבשפלנו, זכר לנו:    כי לעולם חסדו.
קלו,כד  ויפרקנו מצרינו:    כי לעולם חסדו.
קלו,כה  נותן לחם, לכל-בשר:    כי לעולם חסדו.
קלו,כו  הודו, לאל השמיים:    כי לעולם חסדו.

קלז,א  על נהרות, בבל--שם ישבנו, גם-בכינו:    בזוכרנו, את-ציון.
קלז,ב  על-ערבים בתוכה--    תלינו, כינורותינו.
קלז,ג  כי שם שאלונו שובינו, דברי-שיר--    ותוללינו שמחה:
שירו לנו,    משיר ציון.
קלז,ד  איך--נשיר את-שיר-יהוה:    על, אדמת נכר.
קלז,ה  אם-אשכחך ירושלים--    תשכח ימיני.
קלז,ו  תדבק-לשוני, לחיכי--    אם-לא אזכרכי:
אם-לא אעלה, את-ירושלים--    על, ראש שמחתי.
קלז,ז  זכור יהוה, לבני אדום--    את, יום ירושלים:
האומרים, ערו ערו--    עד, היסוד בה.
קלז,ח  בת-בבל,    השדודה:
אשרי שישלם-לך--    את-גמולך, שגמלת לנו.
קלז,ט  אשרי, שיאחז וניפץ את-עוללייך--    אל-הסלע.

קלח,א  לדויד:  אודך בכל-ליבי;    נגד אלוהים אזמרך.
קלח,ב  אשתחווה אל-היכל קודשך,    ואודה את-שמך--
על-חסדך    ועל-אמיתך:
כי-הגדלת על-כל-שמך,    אמרתך.
קלח,ג  ביום קראתי, ותענני;    תרהיבני בנפשי עוז.
קלח,ד  יודוך יהוה, כל-מלכי-ארץ:    כי שמעו, אמרי-פיך.
קלח,ה  וישירו, בדרכי יהוה:    כי-גדול, כבוד יהוה.
קלח,ו  כי-רם יהוה, ושפל יראה;    וגבוה, ממרחק יידע.
קלח,ז  אם-אלך, בקרב צרה--    תחייני:
על אף אויביי, תשלח ידך;    ותושיעני ימינך.
קלח,ח  יהוה, יגמור בעדי:    יהוה, חסדך לעולם; מעשי ידיך אל-תרף.

קלט,א  למנצח, לדויד מזמור:
יהוה חקרתני,    ותדע.
קלט,ב  אתה ידעת, שבתי וקומי;    בנת לריעי, מרחוק.
קלט,ג  אורחי ורבעי זירית;    וכל-דרכיי הסכנת.
קלט,ד  כי אין מילה, בלשוני;    הן יהוה, ידעת כולה.
קלט,ה  אחור וקדם צרתני;    ותשת עליי כפך.
קלט,ו  פליאה דעת ממני;    נשגבה, לא-אוכל לה.
קלט,ז  אנה, אלך מרוחך;    ואנה, מפניך אברח.
קלט,ח  אם אסק שמיים, שם אתה;    ואציעה שאול הנך.
קלט,ט  אשא כנפי-שחר;    אשכנה, באחרית ים.
קלט,י  גם-שם, ידך תנחני;    ותאחזני ימינך.
קלט,יא  ואומר, אך-חושך ישופני;    ולילה, אור בעדני.
קלט,יב  גם-חושך,    לא-יחשיך ממך:
ולילה, כיום יאיר--    כחשיכה, כאורה.
קלט,יג  כי-אתה, קנית כליותיי;    תסוכני, בבטן אימי.
קלט,יד  אודך--    על כי נוראות, נפליתי:
נפלאים מעשיך;    ונפשי, יודעת מאוד.
קלט,טו  לא-נכחד עוצמי,    ממך:
אשר-עושיתי בסתר;    רוקמתי, בתחתייות ארץ.
קלט,טז  גולמי, ראו עיניך,    ועל-ספרך, כולם ייכתבו:
ימים יוצרו;    ולו אחד בהם.
קלט,יז  ולי--מה-יקרו ריעיך אל;    מה עצמו, ראשיהם.
קלט,יח  אספרם, מחול ירבון;    הקיצותי, ועודי עימך.
קלט,יט  אם-תקטול אלוה רשע;    ואנשי דמים, סורו מני.
קלט,כ  אשר יאמרוך, למזימה;    נשוא לשוא עריך.
קלט,כא  הלוא-משנאיך יהוה אשנא;    ובתקוממיך, אתקוטט.
קלט,כב  תכלית שנאה שנאתים;    לאויבים, היו לי.
קלט,כג  חוקרני אל, ודע לבבי;    בחנני, ודע שרעפיי.
קלט,כד  וראה, אם-דרך-עוצב בי;    ונחני, בדרך עולם.

קמ,א  למנצח, מזמור לדויד.
קמ,ב  חלצני יהוה, מאדם רע;    מאיש חמסים תנצרני.
קמ,ג  אשר חשבו רעות בלב;    כל-יום, יגורו מלחמות.
קמ,ד  שננו לשונם, כמו-נחש:    חמת עכשוב--תחת שפתימו סלה.
קמ,ה  שומרני יהוה, מידי רשע--    מאיש חמסים תנצרני:
אשר חשבו,    לדחות פעמיי.
קמ,ו  טמנו גאים, פח לי--    וחבלים, פרשו רשת ליד-מעגל;
מוקשים שתו-לי    סלה.
קמ,ז  אמרתי ליהוה, אלי אתה;    האזינה יהוה, קול תחנוניי.
קמ,ח  יהוה אדוניי, עוז ישועתי;    סכות לראשי, ביום נשק.
קמ,ט  אל-תיתן יהוה, מאוויי רשע;    זממו אל-תפק, ירומו סלה.
קמ,י  ראש מסיביי--    עמל שפתימו יכסימו.
קמ,יא  יימוטו עליהם, גחלים:    באש יפילם; במהמורות, בל-יקומו.
קמ,יב  איש לשון, בל-ייכון בארץ:    איש-חמס רע--יצודנו, למדחפות.
קמ,יג  ידעתי--כי-יעשה יהוה, דין עני:    משפט, אביונים.
קמ,יד  אך צדיקים, יודו לשמך;    יישבו ישרים, את-פניך.

קמא,א  מזמור, לדויד:
יהוה קראתיך, חושה לי;    האזינה קולי, בקוראי-לך.
קמא,ב  תיכון תפילתי קטורת לפניך;    משאת כפיי, מנחת-ערב.
קמא,ג  שיתה יהוה, שומרה לפי;    ניצרה, על-דל שפתיי.
קמא,ד  אל-תט-ליבי    לדבר רע,
להתעולל עלילות    ברשע--
את-אישים    פועלי-אוון;
ובל-אלחם,    במנעמיהם.
קמא,ה  יהלמני צדיק חסד,    ויוכיחני--
שמן ראש,    אל-יניא ראשי:
כי-עוד ותפילתי,    ברעותיהם.
קמא,ו  נשמטו בידי-סלע, שופטיהם;    ושמעו אמריי, כי נעמו.
קמא,ז  כמו פולח ובוקע בארץ--    נפזרו עצמינו, לפי שאול.
קמא,ח  כי אליך, יהוה אדוניי עיניי;    בך חסיתי, אל-תער נפשי.
קמא,ט  שומרני--מידי פח, יקשו לי;    ומוקשות, פועלי אוון.
קמא,י  ייפלו במכמוריו רשעים;    יחד אנוכי, עד-אעבור.

קמב,א  משכיל לדויד;
בהיותו במערה    תפילה.
קמב,ב  קולי, אל-יהוה אזעק;    קולי, אל-יהוה אתחנן.
קמב,ג  אשפוך לפניו שיחי;    צרתי, לפניו אגיד.
קמב,ד  בהתעטף עליי, רוחי--    ואתה, ידעת נתיבתי:
באורח-זו אהלך--    טמנו פח לי.
קמב,ה  הבט ימין, וראה--    ואין-לי מכיר:
אבד מנוס ממני;    אין דורש לנפשי.
קמב,ו  זעקתי אליך,    יהוה:
אמרתי, אתה מחסי;    חלקי, בארץ החיים.
קמב,ז  הקשיבה, אל-רינתי--    כי-דלותי-מאוד:
הצילני מרודפיי--    כי אמצו ממני.
קמב,ח  הוציאה ממסגר, נפשי--    להודות את-שמך:
בי, יכתירו צדיקים--    כי תגמול עליי.

קמג,א  מזמור, לדויד:
יהוה, שמע תפילתי--    האזינה אל-תחנוניי;
באמונתך ענני,    בצדקתך.
קמג,ב  ואל-תבוא במשפט,    את-עבדך:
כי לא-יצדק לפניך    כל-חי.
קמג,ג  כי רדף אויב, נפשי--    דיכא לארץ, חיתי;
הושיבני במחשכים,    כמתי עולם.
קמג,ד  ותתעטף עליי רוחי;    בתוכי, ישתומם ליבי.
קמג,ה  זכרתי ימים, מקדם--    הגיתי בכל-פועלך;
במעשה ידיך    אשוחח.
קמג,ו  פירשתי ידיי אליך;    נפשי, כארץ-עייפה לך סלה.
קמג,ז  מהר ענני, יהוה--    כלתה רוחי:
אל-תסתר פניך ממני;    ונמשלתי, עם-יורדי בור.
קמג,ח  השמיעני בבוקר, חסדך--    כי-בך בטחתי:
הודיעני, דרך-זו אלך--    כי-אליך, נשאתי נפשי.
קמג,ט  הצילני מאויביי יהוה--    אליך כיסיתי.
קמג,י  למדני, לעשות רצונך--    כי-אתה אלוהיי:
רוחך טובה;    תנחני, בארץ מישור.
קמג,יא  למען-שמך יהוה תחייני;    בצדקתך, תוציא מצרה נפשי.
קמג,יב  ובחסדך, תצמית אויביי:    והאבדת, כל-צוררי נפשי--כי, אני עבדך.

קמד,א  לדויד:  ברוך יהוה, צורי--    המלמד ידיי לקרב;
אצבעותיי,    למלחמה.
קמד,ב  חסדי ומצודתי,    משגבי ומפלטי-לי:
מגיני, ובו חסיתי;    הרודד עמי תחתיי.
קמד,ג  יהוה--מה-אדם, ותדעהו:    בן-אנוש, ותחשבהו.
קמד,ד  אדם, להבל דמה;    ימיו, כצל עובר.
קמד,ה  יהוה, הט-שמיך ותרד;    גע בהרים ויעשנו.
קמד,ו  ברוק ברק, ותפיצם;    שלח חיציך, ותהומם.
קמד,ז  שלח ידיך, ממרום:    פצני והצילני, ממים רבים; מיד, בני נכר.
קמד,ח  אשר פיהם, דיבר-שוא;    וימינם, ימין שקר.
קמד,ט  אלוהים--שיר חדש, אשירה לך;    בנבל עשור, אזמרה-לך.
קמד,י  הנותן תשועה, למלכים:    הפוצה, את-דויד עבדו--מחרב רעה.
קמד,יא  פצני והצילני,    מיד בני-נכר:
אשר פיהם, דיבר-שוא;    וימינם, ימין שקר.
קמד,יב  אשר בנינו, כנטיעים--    מגודלים בנעוריהם:
בנותינו כזווייות--    מחוטבות, תבנית היכל.
קמד,יג  מזווינו מלאים--    מפיקים מזן, אל-זן:
צאננו מאליפות, מרובבות--    בחוצותינו.
קמד,יד  אלופינו, מסובלים:    אין-פרץ, ואין יוצאת; ואין צווחה, ברחובותינו.
קמד,טו  אשרי העם, שככה לו:    אשרי העם, שיהוה אלוהיו.

קמה,א  תהילה, לדויד:
ארוממך אלוהיי המלך;    ואברכה שמך, לעולם ועד.
קמה,ב  בכל-יום אברכך;    ואהללה שמך, לעולם ועד.
קמה,ג  גדול יהוה ומהולל מאוד;    ולגדולתו, אין חקר.
קמה,ד  דור לדור, ישבח מעשיך;    וגבורותיך יגידו.
קמה,ה  הדר, כבוד הודך--    ודברי נפלאותיך אשיחה.
קמה,ו  ועזוז נוראותיך יאמרו;    וגדולתך אספרנה.
קמה,ז  זכר רב-טובך יביעו;    וצדקתך ירננו.
קמה,ח  חנון ורחום יהוה;    ארך אפיים, וגדול-חסד.
קמה,ט  טוב-יהוה לכול;    ורחמיו, על-כל-מעשיו.
קמה,י  יודוך יהוה, כל-מעשיך;    וחסידיך, יברכוך.
קמה,יא  כבוד מלכותך יאמרו;    וגבורתך ידברו.
קמה,יב  להודיע, לבני האדם--גבורותיו;    וכבוד, הדר מלכותו.
קמה,יג  מלכותך, מלכות כל-עולמים;    וממשלתך, בכל-דור ודור.
קמה,יד  סומך יהוה, לכל-הנופלים;    וזוקף, לכל-הכפופים.
קמה,טו  עיני-כול, אליך ישברו;    ואתה נותן-להם את-אוכלם בעיתו.
קמה,טז  פותח את-ידך;    ומשביע לכל-חי רצון.
קמה,יז  צדיק יהוה, בכל-דרכיו;    וחסיד, בכל-מעשיו.
קמה,יח  קרוב יהוה, לכל-קוראיו--    לכול אשר יקראוהו באמת.
קמה,יט  רצון-יראיו יעשה;    ואת-שוועתם ישמע, ויושיעם.
קמה,כ  שומר יהוה, את-כל-אוהביו;    ואת כל-הרשעים ישמיד.
קמה,כא  תהילת יהוה, ידבר-פי:    ויברך כל-בשר, שם קודשו--לעולם ועד.

קמו,א  הללו-יה:
הללי נפשי,    את-יהוה.
קמו,ב  אהללה יהוה בחיי;    אזמרה לאלוהיי בעודי.
קמו,ג  אל-תבטחו בנדיבים--    בבן-אדם, שאין לו תשועה.
קמו,ד  תצא רוחו, ישוב לאדמתו;    ביום ההוא, אבדו עשתונותיו.
קמו,ה  אשרי--שאל יעקוב בעזרו:    שברו, על-יהוה אלוהיו.
קמו,ו  עושה, שמיים וארץ--    את-הים ואת-כל-אשר-בם;
השומר אמת    לעולם.
קמו,ז  עושה משפט, לעשוקים--נותן לחם, לרעבים;    יהוה, מתיר אסורים.
קמו,ח  יהוה, פוקח עיוורים--יהוה, זוקף כפופים;    יהוה, אוהב צדיקים.
קמו,ט  יהוה, שומר את-גרים--יתום ואלמנה יעודד;    ודרך רשעים יעוות.
קמו,י  ימלוך יהוה, לעולם--    אלוהייך ציון, לדור ודור:
הללו-יה.
קמז,א  הללו-יה:
כי-טוב, זמרה אלוהינו--    כי-נעים, נאוה תהילה.
קמז,ב  בונה ירושלים יהוה;    נדחי ישראל יכנס.
קמז,ג  הרופא, לשבורי לב;    ומחבש, לעצבותם.
קמז,ד  מונה מספר, לכוכבים;    לכולם, שמות יקרא.
קמז,ה  גדול אדונינו ורב-כוח;    לתבונתו, אין מספר.
קמז,ו  מעודד ענווים יהוה;    משפיל רשעים עדי-ארץ.
קמז,ז  ענו ליהוה בתודה;    זמרו לאלוהינו בכינור.
קמז,ח  המכסה שמיים, בעבים--    המכין לארץ מטר;
המצמיח הרים    חציר.
קמז,ט  נותן לבהמה לחמה;    לבני עורב, אשר יקראו.
קמז,י  לא בגבורת הסוס יחפץ;    לא-בשוקי האיש ירצה.
קמז,יא  רוצה יהוה, את-יראיו--    את-המייחלים לחסדו.
קמז,יב  שבחי ירושלים, את-יהוה;    הללי אלוהייך ציון.
קמז,יג  כי-חיזק, בריחי שערייך;    בירך בנייך בקרבך.
קמז,יד  השם-גבולך שלום;    חלב חיטים, ישביעך.
קמז,טו  השולח אמרתו ארץ;    עד-מהרה, ירוץ דברו.
קמז,טז  הנותן שלג כצמר;    כפור, כאפר יפזר.
קמז,יז  משליך קרחו כפיתים;    לפני קרתו, מי יעמוד.
קמז,יח  ישלח דברו וימסם;    ישב רוחו, ייזלו-מים.
קמז,יט  מגיד דבריו ליעקוב;    חוקיו ומשפטיו, לישראל.
קמז,כ  לא עשה כן, לכל-גוי--    ומשפטים בל-ידעום:
הללו-יה.
קמח,א  הללו-יה:
הללו את-יהוה, מן-השמיים;    הללוהו, במרומים.
קמח,ב  הללוהו כל-מלאכיו;    הללוהו, כל-צבאיו.
קמח,ג  הללוהו, שמש וירח;    הללוהו, כל-כוכבי אור.
קמח,ד  הללוהו, שמי השמיים;    והמים, אשר מעל השמיים.
קמח,ה  יהללו, את-שם יהוה:    כי הוא ציווה ונבראו.
קמח,ו  ויעמידם לעד לעולם;    חוק-נתן, ולא יעבור.
קמח,ז  הללו את-יהוה, מן-הארץ--    תנינים, וכל-תהומות.
קמח,ח  אש וברד, שלג וקיטור;    רוח סערה, עושה דברו.
קמח,ט  ההרים וכל-גבעות;    עץ פרי, וכל-ארזים.
קמח,י  החיה וכל-בהמה;    רמש, וציפור כנף.
קמח,יא  מלכי-ארץ, וכל-לאומים;    שרים, וכל-שופטי ארץ.
קמח,יב  בחורים וגם-בתולות;    זקנים, עם-נערים.
קמח,יג  יהללו, את-שם יהוה--    כי-נשגב שמו לבדו:
הודו,    על-ארץ ושמיים.
קמח,יד  וירם קרן לעמו,    תהילה לכל-חסידיו--
לבני ישראל,    עם קרובו:
הללו-יה.
קמט,א  הללו-יה:
שירו ליהוה, שיר חדש;    תהילתו, בקהל חסידים.
קמט,ב  ישמח ישראל בעושיו;    בני-ציון, יגילו במלכם.
קמט,ג  יהללו שמו במחול;    בתוף וכינור, יזמרו-לו.
קמט,ד  כי-רוצה יהוה בעמו;    יפאר ענווים, בישועה.
קמט,ה  יעלזו חסידים בכבוד;    ירננו, על-משכבותם.
קמט,ו  רוממות אל, בגרונם;    וחרב פיפייות בידם.
קמט,ז  לעשות נקמה, בגויים;    תוכחות, בלאומים.
קמט,ח  לאסור מלכיהם בזיקים;    ונכבדיהם, בכבלי ברזל.
קמט,ט  לעשות בהם, משפט כתוב--    הדר הוא, לכל-חסידיו:
הללו-יה.
קנ,א  הללו-יה:
הללו-אל בקודשו;    הללוהו, ברקיע עוזו.
קנ,ב  הללוהו בגבורותיו;    הללוהו, כרוב גודלו.
קנ,ג  הללוהו, בתקע שופר;    הללוהו, בנבל וכינור.
קנ,ד  הללוהו, בתוף ומחול;    הללוהו, במינים ועוגב.
קנ,ה  הללוהו בצלצלי-שמע;    הללוהו, בצלצלי תרועה.
קנ,ו  כול הנשמה, תהלל יה:            הללו-יה.


[איוב].

א,א איש היה בארץ-עוץ, איוב שמו; והיה האיש ההוא, תם וישר וירא אלוהים--וסר מרע.  א,ב וייוולדו לו שבעה בנים, ושלוש בנות.  א,ג ויהי מקנהו שבעת אלפי-צאן ושלושת אלפי גמלים, וחמש מאות צמד-בקר וחמש מאות אתונות, ועבודה, רבה מאוד; ויהי האיש ההוא, גדול מכל-בני-קדם.  א,ד והלכו בניו ועשו משתה, בית איש יומו; ושלחו, וקראו לשלושת אחיותיהם, לאכול ולשתות, עימהם.  א,ה ויהי כי הקיפו ימי המשתה וישלח איוב ויקדשם, והשכים בבוקר והעלה עולות מספר כולם--כי אמר איוב, אוליי חטאו בניי ובירכו אלוהים בלבבם:  ככה יעשה איוב, כל-הימים.  
א,ו ויהי היום--ויבואו בני האלוהים, להתייצב על-יהוה; ויבוא גם-השטן, בתוכם.  א,ז ויאמר יהוה אל-השטן, מאיין תבוא; ויען השטן את-יהוה, ויאמר, משוט בארץ, ומהתהלך בה.  א,ח ויאמר יהוה אל-השטן, השמת ליבך על-עבדי איוב:  כי אין כמוהו בארץ, איש תם וישר ירא אלוהים וסר מרע.  א,ט ויען השטן את-יהוה, ויאמר:  החינם, ירא איוב אלוהים.  א,י הלוא-אתה שכת בעדו ובעד-ביתו, ובעד כל-אשר-לו--מסביב:  מעשה ידיו בירכת, ומקנהו פרץ בארץ.  א,יא ואולם שלח-נא ידך, וגע בכל-אשר-לו--אם-לא על-פניך, יברכך.  א,יב ויאמר יהוה אל-השטן, הנה כל-אשר-לו בידך--רק אליו, אל-תשלח ידך; וייצא, השטן, מעם, פני יהוה.  א,יג ויהי, היום; ובניו ובנותיו אוכלים ושותים יין, בבית אחיהם הבכור.  א,יד ומלאך בא אל-איוב, ויאמר:  הבקר היו חורשות, והאתונות רועות על-ידיהם.  א,טו ותיפול שבא ותיקחם, ואת-הנערים הכו לפי-חרב; ואימלטה רק-אני לבדי, להגיד לך.  א,טז עוד זה מדבר, וזה בא ויאמר, אש אלוהים נפלה מן-השמיים, ותבער בצאן ובנערים ותאכלם; ואימלטה רק-אני לבדי, להגיד לך.  א,יז עוד זה מדבר, וזה בא ויאמר, כשדים שמו שלושה ראשים ויפשטו על-הגמלים וייקחום, ואת-הנערים הכו לפי-חרב; ואימלטה רק-אני לבדי, להגיד לך.  א,יח עד זה מדבר, וזה בא ויאמר:  בניך ובנותיך אוכלים ושותים יין, בבית אחיהם הבכור.  א,יט והנה רוח גדולה באה מעבר המדבר, וייגע בארבע פינות הבית, וייפול על-הנערים, וימותו; ואימלטה רק-אני לבדי, להגיד לך.  א,כ ויקם איוב ויקרע את-מעילו, ויגז את-ראשו; וייפול ארצה, וישתחו.  א,כא ויאמר ערום יצאתי מבטן אימי, וערום אשוב שמה--יהוה נתן, ויהוה לקח; יהי שם יהוה, מבורך.  א,כב בכל-זאת, לא-חטא איוב; ולא-נתן תפלה, לאלוהים.  
ב,א ויהי היום--ויבואו בני האלוהים, להתייצב על-יהוה; ויבוא גם-השטן בתוכם, להתייצב על-יהוה.  ב,ב ויאמר יהוה אל-השטן, אי מזה תבוא; ויען השטן את-יהוה, ויאמר, משוט בארץ, ומהתהלך בה.  ב,ג ויאמר יהוה אל-השטן, השמת ליבך אל-עבדי איוב--כי אין כמוהו בארץ איש תם וישר ירא אלוהים, וסר מרע; ועודנו מחזיק בתומתו, ותסיתני בו לבלעו חינם.  ב,ד ויען השטן את-יהוה, ויאמר:  עור בעד-עור, וכול אשר לאיש--ייתן, בעד נפשו.  ב,ה אולם שלח-נא ידך, וגע אל-עצמו ואל-בשרו--אם-לא אל-פניך, יברכך.  ב,ו ויאמר יהוה אל-השטן, הנו בידך:  אך, את-נפשו שמור.  ב,ז וייצא, השטן, מאת, פני יהוה; ויך את-איוב בשחין רע, מכף רגלו ועד קודקודו.  ב,ח וייקח-לו חרש, להתגרד בו; והוא, יושב בתוך-האפר.  ב,ט ותאמר לו אשתו, עודך מחזיק בתומתך; ברך אלוהים, ומות.  ב,י ויאמר אליה, כדבר אחת הנבלות תדברי--גם את-הטוב נקבל מאת האלוהים, ואת-הרע לא נקבל; בכל-זאת לא-חטא איוב, בשפתיו.  
ב,יא וישמעו שלושת ריעי איוב, את כל-הרעה הזאת הבאה עליו, ויבואו איש ממקומו, אליפז התימני ובלדד השוחי וצופר הנעמתי; וייוועדו יחדיו, לבוא לנוד-לו ולנחמו.  ב,יב וישאו את-עיניהם מרחוק ולא הכירוהו, וישאו קולם ויבכו; ויקרעו איש מעילו, ויזרקו עפר על-ראשיהם השמיימה.  ב,יג ויישבו איתו לארץ, שבעת ימים ושבעת לילות; ואין-דובר אליו, דבר--כי ראו, כי-גדל הכאב מאוד.  ג,א אחרי-כן, פתח איוב את-פיהו, ויקלל, את-יומו.  
ג,ב                  ויען איוב, ויאמר.
ג,ג  יאבד יום, איוולד בו;    והלילה אמר, הורה גבר.
ג,ד  היום ההוא,    יהי-חושך:
אל-ידרשהו אלוה ממעל;    ואל-תופע עליו נהרה.
ג,ה  יגאלוהו, חושך וצלמוות--תשכון-עליו עננה;    יבעתוהו, כמרירי יום.
ג,ו  הלילה ההוא,    ייקחהו-אופל:
אל-ייחד, בימי שנה;    במספר ירחים, אל-יבוא.
ג,ז  הנה הלילה ההוא, יהי גלמוד;    אל-תבוא רננה בו.
ג,ח  ייקבוהו אוררי-יום;    העתידים, עורר לוויתן.
ג,ט  יחשכו, כוכבי נשפו:    יקו-לאור ואין; ואל-יראה, בעפעפי-שחר.
ג,י  כי לא סגר, דלתי בטני;    ויסתר עמל, מעיניי.
ג,יא  למה לא מרחם אמות;    מבטן יצאתי ואגווע.
ג,יב  מדוע, קידמוני ברכיים;    ומה-שדיים, כי אינק.
ג,יג  כי-עתה, שכבתי ואשקוט;    ישנתי, אז ינוח לי.
ג,יד  עם-מלכים, ויועצי ארץ;    הבונים חורבות למו.
ג,טו  או עם-שרים, זהב להם;    הממלאים בתיהם כסף.
ג,טז  או כנפל טמון, לא אהיה;    כעוללים, לא-ראו אור.
ג,יז  שם רשעים, חדלו רוגז;    ושם ינוחו, יגיעי כוח.
ג,יח  יחד, אסירים שאננו;    לא שמעו, קול נוגש.
ג,יט  קטון וגדול, שם הוא;    ועבד, חופשי מאדוניו.
ג,כ  למה ייתן לעמל אור;    וחיים, למרי נפש.
ג,כא  המחכים למוות ואיננו;    ויחפרוהו, ממטמונים.
ג,כב  השמחים אלי-גיל--    ישישו, כי ימצאו-קבר.
ג,כג  לגבר, אשר-דרכו נסתרה;    ויסך אלוה בעדו.
ג,כד  כי-לפני לחמי, אנחתי תבוא;    וייתכו כמים, שאגותיי.
ג,כה  כי פחד פחדתי, ויאתייני;    ואשר יגורתי, יבוא לי.
ג,כו  לא שלוותי, ולא שקטתי ולא-נחתי;    ויבוא רוגז.
ד,א                  ויען, אליפז התימני; ויאמר.
ד,ב  הניסה דבר אליך תלאה;    ועצור במילין, מי יוכל.
ד,ג  הנה, ייסרת רבים;    וידיים רפות תחזק.
ד,ד  כושל, יקימון מיליך;    וברכיים כורעות תאמץ.
ד,ה  כי עתה, תבוא אליך ותלא;    תיגע עדיך, ותיבהל.
ד,ו  הלוא יראתך, כסלתך;    תקוותך, ותום דרכיך.
ד,ז  זכור-נא--מי הוא נקי אבד;    ואיפה, ישרים נכחדו.
ד,ח  כאשר ראיתי, חורשי אוון;    וזורעי עמל יקצרוהו.
ד,ט  מנשמת אלוה יאבדו;    ומרוח אפו יכלו.
ד,י  שאגת אריה, וקול שחל;    ושיני כפירים ניתעו.
ד,יא  ליש, אובד מבלי-טרף;    ובני לביא, יתפרדו.
ד,יב  ואליי, דבר יגונב;    ותיקח אוזני, שמץ מנהו.
ד,יג  בשעיפים, מחזיונות לילה;    בנפול תרדמה, על-אנשים.
ד,יד  פחד קראני, ורעדה;    ורוב עצמותיי הפחיד.
ד,טו  ורוח, על-פניי יחלוף;    תסמר, שערת בשרי.
ד,טז  יעמוד, ולא-אכיר מראהו--    תמונה, לנגד עיניי;
דממה וקול    אשמע.
ד,יז  האנוש, מאלוה יצדק;    אם מעושהו, יטהר-גבר.
ד,יח  הן בעבדיו, לא יאמין;    ובמלאכיו, ישים תוהלה.
ד,יט  אף, שוכני בתי-חומר--אשר-בעפר יסודם:    ידכאום, לפני-עש.
ד,כ  מבוקר לערב יוכתו;    מבלי משים, לנצח יאבדו.
ד,כא  הלוא-ניסע יתרם בם;    ימותו, ולא בחכמה.
ה,א  קרא-נא, היש עונך;    ואל-מי מקדושים תפנה.
ה,ב  כי-לאוויל, יהרוג-כעש;    ופותה, תמית קנאה.
ה,ג  אני-ראיתי, אוויל משריש;    ואקוב נווהו פתאום.
ה,ד  ירחקו בניו מישע;    ויידכאו בשער, ואין מציל.
ה,ה  אשר קצירו, רעב יאכל--ואל-מצינים ייקחהו;    ושאף צמים חילם.
ה,ו  כי, לא-ייצא מעפר אוון;    ומאדמה, לא-יצמח עמל.
ה,ז  כי-אדם, לעמל יולד;    ובני-רשף, יגביהו עוף.
ה,ח  אולם--אני, אדרוש אל-אל;    ואל-אלוהים, אשים דברתי.
ה,ט  עושה גדולות, ואין חקר;    נפלאות, עד-אין מספר.
ה,י  הנותן מטר, על-פני-ארץ;    ושולח מים, על-פני חוצות.
ה,יא  לשום שפלים למרום;    וקודרים, שגבו ישע.
ה,יב  מפר, מחשבות ערומים;    ולא-תעשינה ידיהם, תושייה.
ה,יג  לוכד חכמים בעורמם;    ועצת נפתלים נמהרה.
ה,יד  יומם יפגשו-חושך;    וכלילה, ימששו בצוהריים.
ה,טו  ויושע מחרב, מפיהם;    ומיד חזק אביון.
ה,טז  ותהי לדל תקווה;    ועולתה, קפצה פיה.
ה,יז  הנה אשרי אנוש, יוכיחנו אלוה;    ומוסר שדיי, אל-תמאס.
ה,יח  כי הוא יכאיב ויחבש;    ימחץ, וידיו תרפינה.
ה,יט  בשש צרות, יצילך;    ובשבע, לא-ייגע בך רע.
ה,כ  ברעב, פדך ממוות;    ובמלחמה, מידי חרב.
ה,כא  בשוט לשון, תיחבא;    ולא-תירא משוד, כי יבוא.
ה,כב  לשוד ולכפן תשחק;    ומחית הארץ, אל-תירא.
ה,כג  כי עם-אבני השדה בריתך;    וחית השדה, הושלמה-לך.
ה,כד  וידעת, כי-שלום אוהלך;    ופקדת נווך, ולא תחטא.
ה,כה  וידעת, כי-רב זרעך;    וצאצאיך, כעשב הארץ.
ה,כו  תבוא בכלח אלי-קבר;    כעלות גדיש בעיתו.
ה,כז  הנה-זאת חקרנוה כן-היא;    שמענה, ואתה דע-לך.
ו,א                  ויען איוב, ויאמר.
ו,ב  לו--שקול יישקל כעשי;    והוותי, במאזניים ישאו-יחד.
ו,ג  כי-עתה--מחול ימים יכבד;    על-כן, דבריי לעו.
ו,ד  כי חיצי שדיי, עימדי--אשר חמתם, שותה רוחי;    ביעותי אלוה יערכוני.
ו,ה  הינהק-פרא עלי-דשא;    אם יגעה-שור, על-בלילו.
ו,ו  הייאכל תפל, מבלי-מלח;    אם-יש-טעם, בריר חלמות.
ו,ז  מאנה לנגוע נפשי;    המה, כדווי לחמי.
ו,ח  מי-ייתן, תבוא שאלתי;    ותקוותי, ייתן אלוה.
ו,ט  ויואל אלוה, וידכאני;    יתר ידו, ויבצעני.
ו,י  ותהי-עוד, נחמתי--    ואסלדה בחילה, לא יחמול:
כי-לא כיחדתי,    אמרי קדוש.
ו,יא  מה-כוחי כי-אייחל;    ומה-קיצי, כי-אאריך נפשי.
ו,יב  אם-כוח אבנים כוחי;    אם-בשרי נחוש.
ו,יג  האם אין עזרתי בי;    ותושייה, נידחה ממני.
ו,יד  למס מריעהו חסד;    ויראת שדיי יעזוב.
ו,טו  אחיי, בגדו כמו-נחל;    כאפיק נחלים יעבורו.
ו,טז  הקודרים מני-קרח;    עלימו, יתעלם-שלג.
ו,יז  בעת יזורבו נצמתו;    בחומו, נדעכו ממקומם.
ו,יח  יילפתו, אורחות דרכם;    יעלו בתוהו ויאבדו.
ו,יט  הביטו, אורחות תמא;    הליכות שבא, קיוו-למו.
ו,כ  בושו כי-בטח;    באו עדיה, ויחפרו.
ו,כא  כי-עתה, הייתם לא;    תראו חתת, ותיראו.
ו,כב  הכי-אמרתי, הבו לי;    ומכוחכם, שיחדו בעדי.
ו,כג  ומלטוני מיד-צר;    ומיד עריצים תפדוני.
ו,כד  הורוני, ואני אחריש;    ומה-שגיתי, הבינו לי.
ו,כה  מה-נמרצו אמרי-יושר;    ומה-יוכיח הוכח מכם.
ו,כו  הלהוכח מילים תחשובו;    ולרוח, אמרי נואש.
ו,כז  אף-על-יתום תפילו;    ותכרו, על-ריעכם.
ו,כח  ועתה, הואילו פנו-בי;    ועל-פניכם, אם-אכזב.
ו,כט  שובו-נא, אל-תהי עוולה;    ושובו עוד, צדקי-בה.
ו,ל  היש-בלשוני עוולה;    אם-חיכי, לא-יבין הוות.
ז,א  הלוא-צבא לאנוש עלי-ארץ;    וכימי שכיר ימיו.
ז,ב  כעבד ישאף-צל;    וכשכיר, יקווה פועלו.
ז,ג  כן הונחלתי לי, ירחי-שוא;    ולילות עמל, מינו-לי.
ז,ד  אם-שכבתי--    ואמרתי, מתיי אקום ומידד-ערב;
ושבעתי נדודים    עדי-נשף.
ז,ה  לבש בשרי רימה, וגוש עפר;    עורי רגע, ויימאס.
ז,ו  ימיי קלו, מני-ארג;    ויכלו, באפס תקווה.
ז,ז  זכור, כי-רוח חיי;    לא-תשוב עיני, לראות טוב.
ז,ח  לא-תשורני, עין רואי;    עיניך בי ואינני.
ז,ט  כלה ענן, וילך;    כן יורד שאול, לא יעלה.
ז,י  לא-ישוב עוד לביתו;    ולא-יכירנו עוד מקומו.
ז,יא  גם-אני,    לא אחשוך-פי:
אדברה, בצר רוחי;    אשיחה, במר נפשי.
ז,יב  הים-אני, אם-תנין:    כי-תשים עליי משמר.
ז,יג  כי-אמרתי, תנחמני ערשי;    יישא בשיחי, משכבי.
ז,יד  וחיתתני בחלומות;    ומחזיונות תבעתני.
ז,טו  ותבחר מחנק נפשי;    מוות, מעצמותיי.
ז,טז  מאסתי, לא-לעולם אחיה;    חדל ממני, כי-הבל ימיי.
ז,יז  מה-אנוש, כי תגדלנו;    וכי-תשית אליו ליבך.
ז,יח  ותפקדנו לבקרים;    לרגעים, תבחננו.
ז,יט  כמה, לא-תשעה ממני;    לא-תרפני, עד-בלעי רוקי.
ז,כ  חטאתי, מה אפעל לך--    נוצר האדם:
למה שמתני למפגע לך;    ואהיה עליי למשא.
ז,כא  ומה, לא-תישא פשעי--    ותעביר את-עווני:
כי-עתה, לעפר אשכב;    ושיחרתני ואינני.
ח,א                  ויען, בלדד השוחי; ויאמר.
ח,ב  עד-אן, תמלל-אלה;    ורוח כביר, אמרי-פיך.
ח,ג  האל, יעוות משפט;    ואם-שדיי, יעוות-צדק.
ח,ד  אם-בניך חטאו-לו;    וישלחם, ביד-פשעם.
ח,ה  אם-אתה, תשחר אל-אל;    ואל-שדיי, תתחנן.
ח,ו  אם-זך וישר, אתה:    כי-עתה, יעיר עליך; ושילם, נוות צדקך.
ח,ז  והיה ראשיתך מצער;    ואחריתך, ישגה מאוד.
ח,ח  כי-שאל-נא, לדור ראשון;    וכונן, לחקר אבותם.
ח,ט  כי-תמול אנחנו, ולא נדע:    כי צל ימינו עלי-ארץ.
ח,י  הלוא-הם יורוך, יאמרו לך;    ומליבם, יוציאו מילים.
ח,יא  היגאה-גומא, בלא ביצה;    ישגה-אחו בלי-מים.
ח,יב  עודנו באיבו, לא ייקטף;    ולפני כל-חציר ייבש.
ח,יג  כן--אורחות, כל-שוכחי אל;    ותקוות חנף תאבד.
ח,יד  אשר-יקוט כסלו;    ובית עכביש, מבטחו.
ח,טו  יישען על-ביתו, ולא יעמוד;    יחזיק בו, ולא יקום.
ח,טז  רטוב הוא, לפני-שמש;    ועל גנתו, יונקתו תצא.
ח,יז  על-גל, שורשיו יסובכו;    בית אבנים יחזה.
ח,יח  אם-יבלענו ממקומו;    וכיחש בו, לא ראיתיך.
ח,יט  הן-הוא, משוש דרכו;    ומעפר, אחר יצמחו.
ח,כ  הן-אל, לא ימאס-תם;    ולא-יחזיק, ביד-מרעים.
ח,כא  עד-ימלא שחוק פיך;    ושפתיך תרועה.
ח,כב  שונאיך ילבשו-בושת;    ואוהל רשעים איננו.
ט,א                  ויען איוב, ויאמר.
ט,ב  אומנם, ידעתי כי-כן;    ומה-יצדק אנוש עם-אל.
ט,ג  אם-יחפוץ, לריב עימו--    לא-יעננו, אחת מני-אלף.
ט,ד  חכם לבב, ואמיץ כוח--    מי-הקשה אליו, וישלם.
ט,ה  המעתיק הרים, ולא ידעו--    אשר הפכם באפו.
ט,ו  המרגיז ארץ, ממקומה;    ועמודיה, יתפלצון.
ט,ז  האומר לחרס, ולא יזרח;    ובעד כוכבים יחתום.
ט,ח  נוטה שמיים לבדו;    ודורך, על-במותי ים.
ט,ט  עושה-עש, כסיל וכימה;    וחדרי תימן.
ט,י  עושה גדולות, עד-אין חקר;    ונפלאות, עד-אין מספר.
ט,יא  הן יעבור עליי, ולא אראה;    ויחלוף, ולא-אבין לו.
ט,יב  הן יחתוף, מי ישיבנו;    מי-יאמר אליו, מה-תעשה.
ט,יג  אלוה, לא-ישיב אפו;    תחתיו שחחו, עוזרי רהב.
ט,יד  אף, כי-אנוכי אעננו;    אבחרה דבריי עימו.
ט,טו  אשר אם-צדקתי, לא אענה;    למשופטי, אתחנן.
ט,טז  אם-קראתי ויענני--    לא-אאמין, כי-יאזין קולי.
ט,יז  אשר-בשערה ישופני;    והרבה פצעיי חינם.
ט,יח  לא-ייתנני, השב רוחי:    כי ישביעני, ממרורים.
ט,יט  אם-לכוח אמיץ הנה;    ואם-למשפט, מי יועידני.
ט,כ  אם-אצדק, פי ירשיעני;    תם-אני, ויעקשני.
ט,כא  תם-אני, לא-אדע נפשי;    אמאס חיי.
ט,כב  אחת, היא:    על-כן אמרתי--תם ורשע, הוא מכלה.
ט,כג  אם-שוט, ימית פתאום--    למסת נקיים ילעג.
ט,כד  ארץ, ניתנה ביד-רשע--    פני-שופטיה יכסה;
אם-לא איפוא    מי-הוא.
ט,כה  וימיי קלו, מני-רץ;    ברחו, לא-ראו טובה.
ט,כו  חלפו, עם-אונייות אבה;    כנשר, יטוש עלי-אוכל.
ט,כז  אם-אומרי, אשכחה שיחי;    אעזבה פניי ואבליגה.
ט,כח  יגורתי כל-עצבותיי;    ידעתי, כי-לא תנקני.
ט,כט  אנוכי ארשע;    למה-זה, הבל איגע.
ט,ל  אם-התרחצתי במי-שלג;    והזיכותי, בבור כפיי.
ט,לא  אז, בשחת תטבלני;    ותיעבוני, שלמותיי.
ט,לב  כי-לא-איש כמוני אעננו;    נבוא יחדיו, במשפט.
ט,לג  לא יש-בינינו מוכיח--    ישת ידו על-שנינו.
ט,לד  יסר מעליי שבטו;    ואימתו, אל-תבעתני.
ט,לה  אדברה, ולא איראנו:    כי לא-כן אנוכי, עימדי.
י,א  נקטה נפשי, בחיי:    אעזבה עליי שיחי; אדברה, במר נפשי.
י,ב  אומר אל-אלוה, אל-תרשיעני;    הודיעני, על מה-תריבני.
י,ג  הטוב לך, כי-תעשוק--כי-תמאס, יגיע כפיך;    ועל-עצת רשעים הופעת.
י,ד  העיני בשר לך:    אם-כראות אנוש תראה.
י,ה  הכימי אנוש ימיך:    אם-שנותיך, כימי גבר.
י,ו  כי-תבקש לעווני;    ולחטאתי תדרוש.
י,ז  על-דעתך, כי-לא ארשע;    ואין מידך מציל.
י,ח  ידיך עיצבוני, ויעשוני;    יחד סביב, ותבלעני.
י,ט  זכור-נא, כי-כחומר עשיתני;    ואל-עפר תשיבני.
י,י  הלוא כחלב, תתיכני;    וכגבינה, תקפיאני.
י,יא  עור ובשר, תלבישני;    ובעצמות וגידים, תשוככני.
י,יב  חיים וחסד, עשית עימדי;    ופקודתך, שמרה רוחי.
י,יג  ואלה, צפנת בלבבך;    ידעתי, כי-זאת עימך.
י,יד  אם-חטאתי ושמרתני;    ומעווני, לא תנקני.
י,טו  אם-רשעתי, אלליי לי--    וצדקתי, לא-אשא ראשי;
שבע קלון,    וראה עוניי.
י,טז  ויגאה, כשחל תצודני;    ותשוב, תתפלא-בי.
י,יז  תחדש עדיך, נגדי, ותרב כעשך, עימדי;    חליפות וצבא עימי.
י,יח  ולמה מרחם, הוצאתני;    אגווע, ועין לא-תראני.
י,יט  כאשר לא-הייתי אהיה;    מבטן, לקבר אובל.
י,כ  הלוא-מעט ימיי וחדל;    ושית ממני, ואבליגה מעט.
י,כא  בטרם אלך, ולא אשוב--    אל-ארץ חושך וצלמוות.
י,כב  ארץ עפתה, כמו אופל--צלמוות, ולא סדרים;    ותופע כמו-אופל.
יא,א                  ויען, צופר הנעמתי; ויאמר.
יא,ב  הרוב דברים, לא ייענה;    ואם-איש שפתיים יצדק.
יא,ג  בדיך, מתים יחרישו;    ותלעג, ואין מכלים.
יא,ד  ותאמר, זך לקחי;    ובר, הייתי בעיניך.
יא,ה  ואולם--מי-ייתן אלוה דבר;    ויפתח שפתיו עימך.
יא,ו  ויגד-לך, תעלומות חכמה--    כי-כפליים לתושייה:
ודע--    כי-ישה לך אלוה, מעוונך.
יא,ז  החקר אלוה תמצא;    אם עד-תכלית שדיי תמצא.
יא,ח  גובהי שמיים, מה-תפעל;    עמוקה משאול, מה-תדע.
יא,ט  ארוכה מארץ מידה;    ורחבה, מני-ים.
יא,י  אם-יחלוף ויסגיר;    ויקהיל, ומי ישיבנו.
יא,יא  כי-הוא, ידע מתי-שוא;    וירא-אוון, ולא יתבונן.
יא,יב  ואיש נבוב, יילבב;    ועיר פרא, אדם ייוולד.
יא,יג  אם-אתה, הכינות ליבך;    ופרשת אליו כפיך.
יא,יד  אם-אוון בידך, הרחיקהו;    ואל-תשכן באוהליך עוולה.
יא,טו  כי-אז, תישא פניך ממום;    והיית מוצק, ולא תירא.
יא,טז  כי-אתה, עמל תשכח;    כמים עברו תזכור.
יא,יז  ומצוהריים, יקום חלד;    תעופה, כבוקר תהיה.
יא,יח  ובטחת, כי-יש תקווה;    וחפרת, לבטח תשכב.
יא,יט  ורבצת, ואין מחריד;    וחילו פניך רבים.
יא,כ  ועיני רשעים, תכלינה:    ומנוס, אבד מנהם; ותקוותם, מפח-נפש.
יב,א                  ויען איוב, ויאמר.
יב,ב  אומנם, כי אתם-עם;    ועימכם, תמות חכמה.
יב,ג  גם-לי לבב, כמוכם--לא-נופל אנוכי מכם;    ואת-מי-אין כמו-אלה.
יב,ד  שחוק לריעהו, אהיה--קורא לאלוה, ויענהו;    שחוק, צדיק תמים.
יב,ה  לפיד בוז, לעשתות שאנן--    נכון, למועדי רגל.
יב,ו  ישליו אוהלים, לשודדים, ובטוחות, למרגיזי אל--    לאשר הביא אלוה בידו.
יב,ז  ואולם--שאל-נא בהמות ותורך;    ועוף השמיים, ויגד-לך.
יב,ח  או שיח לארץ ותורך;    ויספרו לך, דגי הים.
יב,ט  מי, לא-ידע בכל-אלה:    כי יד-יהוה, עשתה זאת.
יב,י  אשר בידו, נפש כל-חי;    ורוח, כל-בשר-איש.
יב,יא  הלוא-אוזן, מילין תבחן;    וחיך, אוכל יטעם-לו.
יב,יב  בישישים חכמה;    ואורך ימים תבונה.
יב,יג  עימו, חכמה וגבורה;    לו, עצה ותבונה.
יב,יד  הן יהרוס, ולא ייבנה;    יסגור על-איש, ולא ייפתח.
יב,טו  הן יעצור במים וייבשו;    וישלחם, ויהפכו ארץ.
יב,טז  עימו, עוז ותושייה;    לו, שוגג ומשגה.
יב,יז  מוליך יועצים שולל;    ושופטים יהולל.
יב,יח  מוסר מלכים פיתח;    ויאסור איזור, במותניהם.
יב,יט  מוליך כוהנים שולל;    ואיתנים יסלף.
יב,כ  מסיר שפה, לנאמנים;    וטעם זקנים ייקח.
יב,כא  שופך בוז, על-נדיבים;    ומזיח אפיקים ריפה.
יב,כב  מגלה עמוקות, מני-חושך;    ויוצא לאור צלמוות.
יב,כג  משגיא לגויים, ויאבדם;    שוטח לגויים, וינחם.
יב,כד  מסיר--לב, ראשי עם-הארץ;    ויתעם, בתוהו לא-דרך.
יב,כה  ימששו-חושך ולא-אור;    ויתעם, כשיכור.
יג,א  הן-כול, ראתה עיני;    שמעה אוזני, ותבן לה.
יג,ב  כדעתכם, ידעתי גם-אני:    לא-נופל אנוכי מכם.
יג,ג  אולם--אני, אל-שדיי אדבר;    והוכח אל-אל אחפץ.
יג,ד  ואולם, אתם טופלי-שקר;    רופאי אליל כולכם.
יג,ה  מי-ייתן, החרש תחרישון;    ותהי לכם לחכמה.
יג,ו  שמעו-נא תוכחתי;    וריבות שפתיי הקשיבו.
יג,ז  הלאל, תדברו עוולה;    ולו, תדברו רמייה.
יג,ח  הפניו תישאון;    אם-לאל תריבון.
יג,ט  הטוב, כי-יחקור אתכם;    אם-כהתל באנוש, תהתלו בו.
יג,י  הוכח יוכיח אתכם--    אם-בסתר, פנים תישאון.
יג,יא  הלוא שאתו, תבעת אתכם;    ופחדו, ייפול עליכם.
יג,יב  זכרוניכם, משלי-אפר;    לגבי-חומר, גביכם.
יג,יג  החרישו ממני, ואדברה-אני;    ויעבור עליי מה.
יג,יד  על-מה, אשא בשרי בשיניי;    ונפשי, אשים בכפי.
יג,טו  הן יקטלני, לו אייחל;    אך-דרכיי, אל-פניו אוכיח.
יג,טז  גם-הוא-לי לישועה:    כי-לא לפניו, חנף יבוא.
יג,יז  שמעו שמוע, מילתי;    ואחוותי, באוזניכם.
יג,יח  הנה-נא, ערכתי משפט;    ידעתי, כי-אני אצדק.
יג,יט  מי-הוא, יריב עימדי:    כי-עתה אחריש ואגווע.
יג,כ  אך-שתיים, אל-תעש עימדי;    אז מפניך, לא איסתר.
יג,כא  כפך, מעליי הרחק;    ואימתך, אל-תבעתני.
יג,כב  וקרא, ואנוכי אענה;    או-אדבר, והשיבני.
יג,כג  כמה לי, עוונות וחטאות--    פשעי וחטאתי, הודיעני.
יג,כד  למה-פניך תסתיר;    ותחשבני לאויב לך.
יג,כה  העלה נידף תערוץ;    ואת-קש יבש תרדוף.
יג,כו  כי-תכתוב עליי מרורות;    ותורישני, עוונות נעוריי.
יג,כז  ותשם בסד, רגליי--    ותשמור כל-אורחותיי;
על-שורשי רגליי,    תתחקה.
יג,כח  והוא, כרקב יבלה;    כבגד, אכלו עש.
יד,א  אדם, ילוד אישה--    קצר ימים, ושבע-רוגז.
יד,ב  כציץ יצא, ויימל;    ויברח כצל, ולא יעמוד.
יד,ג  אף-על-זה, פקחת עינך;    ואותי תביא במשפט עימך.
יד,ד  מי-ייתן טהור, מיטמא--    לא אחד.
יד,ה  אם חרוצים, ימיו--מספר-חודשיו איתך:    חוקיו עשית, ולא יעבור.
יד,ו  שעה מעליו ויחדל--    עד-ירצה, כשכיר יומו.
יד,ז  כי יש לעץ,    תקווה:
אם-ייכרת, ועוד יחליף;    ויונקתו, לא תחדל.
יד,ח  אם-יזקין בארץ שורשו;    ובעפר, ימות גזעו.
יד,ט  מריח מים יפריח;    ועשה קציר כמו-נטע.
יד,י  וגבר ימות, ויחלש;    ויגווע אדם ואיו.
יד,יא  אזלו-מים, מני-ים;    ונהר, יחרב ויבש.
יד,יב  ואיש שכב,    ולא-יקום:
עד-בלתי שמיים, לא יקיצו;    ולא-ייעורו, משנתם.
יד,יג  מי ייתן, בשאול תצפינני--    תסתירני, עד-שוב אפך;
תשית לי חוק    ותזכרני.
יד,יד  אם-ימות גבר,    היחיה:
כל-ימי צבאי אייחל--    עד-בוא, חליפתי.
יד,טו  תקרא, ואנוכי אענך;    למעשה ידיך תכסוף.
יד,טז  כי-עתה, צעדיי תספור;    לא-תשמור, על-חטאתי.
יד,יז  חתום בצרור פשעי;    ותטפול, על-עווני.
יד,יח  ואולם, הר-נופל ייבול;    וצור, יעתק ממקומו.
יד,יט  אבנים, שחקו מים--    תשטוף-ספיחיה עפר-ארץ;
ותקוות אנוש    האבדת.
יד,כ  תתקפהו לנצח, ויהלוך;    משנה פניו, ותשלחהו.
יד,כא  יכבדו בניו, ולא יידע;    ויצערו, ולא-יבין למו.
יד,כב  אך-בשרו, עליו יכאב;    ונפשו, עליו תאבל.
טו,א                  ויען, אליפז התימני; ויאמר.
טו,ב  החכם, יענה דעת-רוח;    וימלא קדים בטנו.
טו,ג  הוכח בדבר, לא יסכון;    ומילים, לא-יועיל בם.
טו,ד  אף-אתה, תפר יראה;    ותגרע שיחה, לפני-אל.
טו,ה  כי יאלף עוונך פיך;    ותבחר, לשון ערומים.
טו,ו  ירשיעך פיך ולא-אני;    ושפתיך, יענו-בך.
טו,ז  הראישון אדם, תיוולד;    ולפני גבעות חוללת.
טו,ח  הבסוד אלוה תשמע;    ותגרע אליך חכמה.
טו,ט  מה-ידעת, ולא נדע;    תבין, ולא-עימנו הוא.
טו,י  גם-שב גם-ישיש בנו--    כביר מאביך ימים.
טו,יא  המעט ממך, תנחומות אל;    ודבר, לאט עימך.
טו,יב  מה-ייקחך ליבך;    ומה-ירזמון עיניך.
טו,יג  כי-תשיב אל-אל רוחך;    והוצאת מפיך מילין.
טו,יד  מה-אנוש כי-יזכה;    וכי-יצדק, ילוד אישה.
טו,טו  הן בקדושיו, לא יאמין;    ושמיים, לא-זכו בעיניו.
טו,טז  אף, כי-נתעב ונאלח;    איש-שותה כמים עוולה.
טו,יז  אחווך שמע-לי;    וזה-חזיתי, ואספרה.
טו,יח  אשר-חכמים יגידו;    ולא כיחדו, מאבותם.
טו,יט  להם לבדם, ניתנה הארץ;    ולא-עבר זר בתוכם.
טו,כ  כל-ימי רשע, הוא מתחולל;    ומספר שנים, נצפנו לעריץ.
טו,כא  קול-פחדים באוזניו;    בשלום, שודד יבואנו.
טו,כב  לא-יאמין שוב, מני-חושך;    וצפוי הוא אלי-חרב.
טו,כג  נודד הוא ללחם איה;    ידע, כי-נכון בידו יום-חושך.
טו,כד  יבעתוהו, צר ומצוקה;    תתקפהו, כמלך עתיד לכידור.
טו,כה  כי-נטה אל-אל ידו;    ואל-שדיי, יתגבר.
טו,כו  ירוץ אליו בצוואר;    בעבי, גבי מגיניו.
טו,כז  כי-כיסה פניו בחלבו;    ויעש פימה עלי-כסל.
טו,כח  וישכון, ערים נכחדות--בתים, לא-יישבו למו:    אשר התעתדו לגלים.
טו,כט  לא-יעשר, ולא-יקום חילו;    ולא-ייטה לארץ מנלם.
טו,ל  לא-יסור, מני-חושך--יונקתו, תייבש שלהבת;    ויסור, ברוח פיו.
טו,לא  אל-יאמן בשוא נתעה:    כי-שוא, תהיה תמורתו.
טו,לב  בלא-יומו, תימלא;    וכיפתו, לא רעננה.
טו,לג  יחמוס כגפן בסרו;    וישלך כזית, ניצתו.
טו,לד  כי-עדת חנף גלמוד;    ואש, אכלה אוהלי-שוחד.
טו,לה  הרה עמל, וילוד אוון;    ובטנם, תכין מרמה.
טז,א                  ויען איוב, ויאמר.
טז,ב  שמעתי כאלה רבות;    מנחמי עמל כולכם.
טז,ג  הקץ לדברי-רוח;    או מה-ימריצך, כי תענה.
טז,ד  גם, אנוכי--    ככם אדברה:
לו יש נפשכם, תחת נפשי--    אחבירה עליכם במילים;
ואניעה עליכם,    במו ראשי.
טז,ה  אאמצכם במו-פי;    וניד שפתיי יחשוך.
טז,ו  אם-אדברה, לא-ייחשך כאבי;    ואחדלה, מה-מני יהלוך.
טז,ז  אך-עתה הלאני;    השימות, כל-עדתי.
טז,ח  ותקמטני, לעד היה;    ויקם בי כחשי, בפניי יענה.
טז,ט  אפו טרף, וישטמני--חרק עליי בשיניו;    צרי, ילטוש עיניו לי.
טז,י  פערו עליי, בפיהם--בחרפה, הכו לחיי;    יחד, עליי יתמלאון.
טז,יא  יסגירני אל, אל עוויל;    ועל-ידי רשעים ירטני.
טז,יב  שליו הייתי, ויפרפרני--    ואחז בעורפי, ויפצפצני;
ויקימני לו,    למטרה.
טז,יג  יסובו עליי, רביו--    יפלח כליותיי, ולא יחמול;
ישפוך לארץ,    מררתי.
טז,יד  יפרצני פרץ, על-פני-פרץ;    ירוץ עליי כגיבור.
טז,טו  שק תפרתי, עלי גלדי;    ועוללתי בעפר קרני.
טז,טז  פניי חומרמרו, מני-בכי;    ועל עפעפיי צלמוות.
טז,יז  על, לא-חמס בכפיי;    ותפילתי זכה.
טז,יח  ארץ, אל-תכסי דמי;    ואל-יהי מקום, לזעקתי.
טז,יט  גם-עתה, הנה-בשמיים עדי;    ושהדי, במרומים.
טז,כ  מליציי ריעיי;    אל-אלוה, דלפה עיני.
טז,כא  ויוכח לגבר עם-אלוה;    ובן-אדם לריעהו.
טז,כב  כי-שנות מספר יאתיו;    ואורח לא-אשוב אהלוך.
יז,א  רוחי חובלה, ימיי נזעכו;    קברים לי.
יז,ב  אם-לא התולים, עימדי;    ובהמרותם, תלן עיני.
יז,ג  שימה-נא, עורבני עימך;    מי הוא, לידי ייתקע.
יז,ד  כי-ליבם, צפנת משכל;    על-כן, לא תרומם.
יז,ה  לחלק, יגיד ריעים;    ועיני בניו תכלינה.
יז,ו  והציגני, למשול עמים;    ותופת לפנים אהיה.
יז,ז  ותיכה מכעש עיני;    ויצוריי כצל כולם.
יז,ח  ישומו ישרים על-זאת;    ונקי, על-חנף יתעורר.
יז,ט  ויאחז צדיק דרכו;    וטהור-ידיים, יוסיף אומץ.
יז,י  ואולם--כולם תשובו, ובואו נא;    ולא-אמצא בכם חכם.
יז,יא  ימיי עברו, זימותיי ניתקו--    מורשי לבבי.
יז,יב  לילה, ליום ישימו;    אור, קרוב מפני-חושך.
יז,יג  אם-אקווה, שאול ביתי;    בחושך, ריפדתי יצועיי.
יז,יד  לשחת קראתי, אבי אתה;    אימי ואחותי, לרימה.
יז,טו  ואיה, איפוא תקוותי;    ותקוותי, מי ישורנה.
יז,טז  בדי שאול תרדנה;    אם-יחד על-עפר נחת.
יח,א                  ויען, בלדד השוחי; ויאמר.
יח,ב  עד-אנה, תשימון קנצי למילין;    תבינו, ואחר נדבר.
יח,ג  מדוע, נחשבנו כבהמה;    נטמינו, בעיניכם.
יח,ד  טורף נפשו, באפו:    הלמענך, תיעזב ארץ; ויעתק-צור, ממקומו.
יח,ה  גם אור רשעים ידעך;    ולא-ייגה, שביב אישו.
יח,ו  אור, חשך באוהלו;    ונרו, עליו ידעך.
יח,ז  ייצרו, צעדי אונו;    ותשליכהו עצתו.
יח,ח  כי-שולח ברשת ברגליו;    ועל-שבכה, יתהלך.
יח,ט  יאחז בעקב פח;    יחזק עליו צמים.
יח,י  טמון בארץ חבלו;    ומלכודתו, עלי נתיב.
יח,יא  סביב, ביעתוהו בלהות;    והפיצוהו לרגליו.
יח,יב  יהי-רעב אונו;    ואיד, נכון לצלעו.
יח,יג  יאכל, בדי עורו;    יאכל בדיו, בכור מוות.
יח,יד  יינתק מאוהלו, מבטחו;    ותצעידהו, למלך בלהות.
יח,טו  תשכון באוהלו, מבלילו;    יזורה על-נווהו גופרית.
יח,טז  מתחת, שורשיו ייבשו;    וממעל, יימל קצירו.
יח,יז  זכרו-אבד, מני-ארץ;    ולא-שם לו, על-פני-חוץ.
יח,יח  יהדפוהו, מאור אל-חושך;    ומתבל ינידוהו.
יח,יט  לא נין לו ולא-נכד בעמו;    ואין שריד, במגוריו.
יח,כ  על-יומו, נשמו אחרונים;    וקדמונים, אחזו שער.
יח,כא  אך-אלה, משכנות עוול;    וזה, מקום לא-ידע-אל.
יט,א                  ויען איוב, ויאמר.
יט,ב  עד-אנה, תוגיון נפשי;    ותדכאונני במילים.
יט,ג  זה עשר פעמים, תכלימוני;    לא-תבושו, תהכרו-לי.
יט,ד  ואף-אומנם שגיתי;    איתי, תלין משוגתי.
יט,ה  אם-אומנם, עליי תגדילו;    ותוכיחו עליי, חרפתי.
יט,ו  דעו-איפוא, כי-אלוה עיוותני;    ומצודו, עליי הקיף.
יט,ז  הן אצעק חמס, ולא איענה;    אשווע, ואין משפט.
יט,ח  אורחי גדר, ולא אעבור;    ועל נתיבותיי, חושך ישים.
יט,ט  כבודי, מעליי הפשיט;    ויסר, עטרת ראשי.
יט,י  ייתצני סביב, ואלך;    ויסע כעץ, תקוותי.
יט,יא  ויחר עליי אפו;    ויחשבני לו כצריו.
יט,יב  יחד, יבואו גדודיו--ויסולו עליי דרכם;    ויחנו סביב לאוהלי.
יט,יג  אחיי, מעליי הרחיק;    ויודעיי, אך-זרו ממני.
יט,יד  חדלו קרוביי;    ומיודעיי שכחוני.
יט,טו  גרי ביתי ואמהותיי, לזר תחשבוני;    נוכרי, הייתי בעיניהם.
יט,טז  לעבדי קראתי, ולא יענה;    במו-פי, אתחנן-לו.
יט,יז  רוחי, זרה לאשתי;    וחנותי, לבני בטני.
יט,יח  גם-עווילים, מאסו בי;    אקומה, וידברו-בי.
יט,יט  תעבוני, כל-מתי סודי;    וזה-אהבתי, נהפכו-בי.
יט,כ  בעורי ובבשרי, דבקה עצמי;    ואתמלטה, בעור שיניי.
יט,כא  חונוני חונוני אתם ריעיי:    כי יד-אלוה, נגעה בי.
יט,כב  למה, תרדפוני כמו-אל;    ומבשרי, לא תשבעו.
יט,כג  מי-ייתן איפוא, וייכתבון מיליי:    מי-ייתן בספר ויוחקו.
יט,כד  בעט-ברזל ועופרת--    לעד, בצור ייחצבון.
יט,כה  ואני ידעתי, גואלי חי;    ואחרון, על-עפר יקום.
יט,כו  ואחר עורי, ניקפו-זאת;    ומבשרי, אחזה אלוה.
יט,כז  אשר אני, אחזה-לי--ועיניי ראו ולא-זר:    כלו כליותיי בחיקי.
יט,כח  כי תאמרו, מה-נרדוף-לו;    ושורש דבר, נמצא-בי.
יט,כט  גורו לכם, מפני-חרב--כי-חמה, עוונות חרב:    למען תדעון שדון.
כ,א                  ויען, צופר הנעמתי; ויאמר.
כ,ב  לכן, שעיפיי ישיבוני;    ובעבור, חושי בי.
כ,ג  מוסר כלימתי אשמע;    ורוח, מבינתי יענני.
כ,ד  הזאת ידעת, מני-עד;    מני שים אדם עלי-ארץ.
כ,ה  כי רננת רשעים, מקרוב;    ושמחת חנף עדי-רגע.
כ,ו  אם-יעלה לשמיים שיאו;    וראשו, לעב יגיע.
כ,ז  כגללו, לנצח יאבד;    רואיו, יאמרו איו.
כ,ח  כחלום יעוף, ולא ימצאוהו;    ויודד, כחזיון לילה.
כ,ט  עין שזפתו, ולא תוסיף;    ולא-עוד, תשורנו מקומו.
כ,י  בניו, ירצו דלים;    וידיו, תשבנה אונו.
כ,יא  עצמותיו, מלאו עלומיו;    ועימו, על-עפר תשכב.
כ,יב  אם-תמתיק בפיו רעה--    יכחידנה, תחת לשונו.
כ,יג  יחמול עליה, ולא יעזבנה;    וימנענה, בתוך חיכו.
כ,יד  לחמו, במעיו נהפך;    מרורת פתנים בקרבו.
כ,טו  חיל בלע, ויקיאנו;    מבטנו, יורישנו אל.
כ,טז  ראש-פתנים יינק;    תהרגהו, לשון אפעה.
כ,יז  אל-ירא בפלגות--    נהרי נחלי, דבש וחמאה.
כ,יח  משיב יגע, ולא יבלע;    כחיל תמורתו, ולא יעלוס.
כ,יט  כי-ריצץ, עזב דלים;    בית גזל, ולא יבנהו.
כ,כ  כי, לא-ידע שליו בבטנו;    בחמודו, לא ימלט.
כ,כא  אין-שריד לאוכלו;    על-כן, לא-יחיל טובו.
כ,כב  במלאות שפקו, יצר לו;    כל-יד עמל תבואנו.
כ,כג  יהי, למלא בטנו--ישלח-בו, חרון אפו;    וימטר עלימו, בלחומו.
כ,כד  יברח, מנשק ברזל;    תחלפהו, קשת נחושה.
כ,כה  שלף, וייצא מגווה:    וברק, ממרורתו יהלוך; עליו אימים.
כ,כו  כל-חושך,    טמון לצפוניו:
תאוכלהו, אש לא-נופח;    יירע שריד באוהלו.
כ,כז  יגלו שמיים עוונו;    וארץ, מתקוממה לו.
כ,כח  ייגל, יבול ביתו;    ניגרות, ביום אפו.
כ,כט  זה, חלק-אדם רשע--מאלוהים;    ונחלת אמרו מאל.
כא,א                  ויען איוב, ויאמר.
כא,ב  שמעו שמוע, מילתי;    ותהי-זאת, תנחומותיכם.
כא,ג  שאוני, ואנוכי אדבר;    ואחר דברי תלעיג.
כא,ד  האנוכי, לאדם שיחי;    ואם-מדוע, לא-תקצר רוחי.
כא,ה  פנו-אליי והשמו;    ושימו יד על-פה.
כא,ו  ואם-זכרתי ונבהלתי;    ואחז בשרי, פלצות.
כא,ז  מדוע, רשעים יחיו;    עתקו, גם-גברו חיל.
כא,ח  זרעם נכון לפניהם עימם;    וצאצאיהם, לעיניהם.
כא,ט  בתיהם שלום מפחד;    ולא שבט אלוה עליהם.
כא,י  שורו עיבר, ולא יגעיל;    תפלט פרתו, ולא תשכל.
כא,יא  ישלחו כצאן, עוויליהם;    וילדיהם, ירקדון.
כא,יב  ישאו, כתוף וכינור;    וישמחו, לקול עוגב.
כא,יג  יכלו בטוב ימיהם;    וברגע, שאול ייחתו.
כא,יד  ויאמרו לאל, סור ממנו;    ודעת דרכיך, לא חפצנו.
כא,טו  מה-שדיי כי-נעבדנו;    ומה-נועיל, כי נפגע-בו.
כא,טז  הן לא בידם טובם;    עצת רשעים, רחקה מני.
כא,יז  כמה, נר-רשעים ידעך--    ויבוא עלימו אידם;
חבלים,    יחלק באפו.
כא,יח  יהיו, כתבן לפני-רוח;    וכמוץ, גנבתו סופה.
כא,יט  אלוה, יצפון-לבניו אונו;    ישלם אליו ויידע.
כא,כ  יראו עיניו כידו;    ומחמת שדיי ישתה.
כא,כא  כי מה-חפצו בביתו אחריו;    ומספר חודשיו חוצצו.
כא,כב  הלאל ילמד-דעת;    והוא, רמים ישפוט.
כא,כג  זה--ימות, בעצם תומו;    כולו, שלאנן ושליו.
כא,כד  עטיניו, מלאו חלב;    ומוח עצמותיו ישוקה.
כא,כה  וזה--ימות, בנפש מרה;    ולא-אכל, בטובה.
כא,כו  יחד, על-עפר ישכבו;    ורימה, תכסה עליהם.
כא,כז  הן ידעתי, מחשבותיכם;    ומזימות, עליי תחמוסו.
כא,כח  כי תאמרו, איה בית-נדיב;    ואיה, אוהל משכנות רשעים.
כא,כט  הלוא שאלתם, עוברי דרך;    ואותותם, לא תנכרו.
כא,ל  כי ליום איד, ייחשך רע;    ליום עברות יובלו.
כא,לא  מי-יגיד על-פניו דרכו;    והוא-עשה, מי ישלם-לו.
כא,לב  והוא, לקברות יובל;    ועל-גדיש ישקוד.
כא,לג  מתקו-לו, רגבי-נחל:    ואחריו, כל-אדם ימשוך; ולפניו, אין מספר.
כא,לד  ואיך, תנחמוני הבל;    ותשובותיכם, נשאר-מעל.
כב,א                  ויען, אליפז התימני; ויאמר.
כב,ב  הלאל יסכון-גבר--    כי-יסכון עלימו משכיל.
כב,ג  החפץ לשדיי, כי תצדק;    ואם-בצע, כי-תתם דרכיך.
כב,ד  המיראתך יוכיחך;    יבוא עימך, במשפט.
כב,ה  הלוא רעתך רבה;    ואין-קץ, לעוונותיך.
כב,ו  כי-תחבול אחיך חינם;    ובגדי ערומים תפשיט.
כב,ז  לא-מים, עייף תשקה;    ומרעב, תמנע-לחם.
כב,ח  ואיש זרוע, לו הארץ;    ונשוא פנים, יישב בה.
כב,ט  אלמנות, שילחת ריקם;    וזרועות יתומים ידוכא.
כב,י  על-כן, סביבותיך פחים;    ויבהלך, פחד פתאום.
כב,יא  או-חושך לא-תראה;    ושפעת-מים תכסך.
כב,יב  הלוא-אלוה, גובה שמיים;    וראה ראש כוכבים כי-רמו.
כב,יג  ואמרת, מה-ידע אל;    הבעד ערפל ישפוט.
כב,יד  עבים סתר-לו, ולא יראה;    וחוג שמיים, יתהלך.
כב,טו  האורח עולם תשמור--    אשר דרכו מתי-אוון.
כב,טז  אשר-קומטו ולא-עת;    נהר, יוצק יסודם.
כב,יז  האומרים לאל, סור ממנו;    ומה-יפעל שדיי למו.
כב,יח  והוא מילא בתיהם טוב;    ועצת רשעים, רחקה מני.
כב,יט  יראו צדיקים וישמחו;    ונקי, ילעג-למו.
כב,כ  אם-לא נכחד קימנו;    ויתרם, אכלה אש.
כב,כא  הסכן-נא עימו ושלם;    בהם, תבואתך טובה.
כב,כב  קח-נא מפיו תורה;    ושים אמריו, בלבבך.
כב,כג  אם-תשוב עד-שדיי, תיבנה;    תרחיק עוולה, מאוהלך.
כב,כד  ושית-על-עפר בצר;    וכצור נחלים אופיר.
כב,כה  והיה שדיי בצריך;    וכסף תועפות לך.
כב,כו  כי-אז, על-שדיי תתענג;    ותישא אל-אלוה פניך.
כב,כז  תעתיר אליו, וישמעך;    ונדריך תשלם.
כב,כח  ותגזר-אומר, ויקם לך;    ועל-דרכיך, נגה אור.
כב,כט  כי-השפילו, ותאמר גווה;    ושח עיניים יושיע.
כב,ל  ימלט אי-נקי;    ונמלט, בבור כפיך.
כג,א                  ויען איוב, ויאמר.
כג,ב  גם-היום, מרי שיחי;    ידי, כבדה על-אנחתי.
כג,ג  מי-ייתן ידעתי, ואמצאהו;    אבוא, עד-תכונתו.
כג,ד  אערכה לפניו משפט;    ופי, אמלא תוכחות.
כג,ה  אדעה, מילים יענני;    ואבינה, מה-יאמר לי.
כג,ו  הברוב-כוח, יריב עימדי;    לא אך-הוא, ישים בי.
כג,ז  שם--ישר, נוכח עימו;    ואפלטה לנצח, משופטי.
כג,ח  הן קדם אהלוך ואיננו;    ואחור, ולא-אבין לו.
כג,ט  שמאל בעשותו, ולא-אחז;    יעטוף ימין, ולא אראה.
כג,י  כי-ידע, דרך עימדי;    בחנני, כזהב אצא.
כג,יא  באשורו, אחזה רגלי;    דרכו שמרתי ולא-אט.
כג,יב  מצות שפתיו, ולא אמיש;    מחוקי, צפנתי אמרי-פיו.
כג,יג  והוא באחד, ומי ישיבנו;    ונפשו איוותה ויעש.
כג,יד  כי, ישלים חוקי;    וכהנה רבות עימו.
כג,טו  על-כן, מפניו איבהל;    אתבונן, ואפחד ממנו.
כג,טז  ואל, הרך ליבי;    ושדיי, הבהילני.
כג,יז  כי-לא נצמתי, מפני-חושך;    ומפניי, כיסה-אופל.
כד,א  מדוע--משדיי, לא-נצפנו עיתים;    ויודעיו, לא-חזו ימיו.
כד,ב  גבולות ישיגו;    עדר גזלו, וירעו.
כד,ג  חמור יתומים ינהגו;    יחבלו, שור אלמנה.
כד,ד  יטו אביונים מדרך;    יחד חובאו, עניי-ארץ.
כד,ה  הן פראים, במדבר--    יצאו בפועלם, משחרי לטרף;
ערבה לו לחם,    לנערים.
כד,ו  בשדה, בלילו יקצורו;    וכרם רשע ילקשו.
כד,ז  ערום ילינו, מבלי לבוש;    ואין כסות, בקרה.
כד,ח  מזרם הרים ירטבו;    ומבלי מחסה, חיבקו-צור.
כד,ט  יגזלו, משוד יתום;    ועל-עני יחבולו.
כד,י  ערום הילכו, בלי לבוש;    ורעבים, נשאו עומר.
כד,יא  בין-שורותם יצהירו;    יקבים דרכו, ויצמאו.
כד,יב  מעיר מתים, ינאקו--    ונפש-חללים תשווע:
ואלוה,    לא-ישים תפלה.
כד,יג  המה, היו--במורדי-אור:    לא-הכירו דרכיו; ולא ישבו, בנתיבותיו.
כד,יד  לאור, יקום רוצח--יקטול-עני ואביון;    ובלילה, יהי כגנב.
כד,טו  ועין נואף, שמרה נשף לאמור--    לא-תשורני עין;
וסתר פנים    ישים.
כד,טז  חתר בחושך, בתים:    יומם חיתמו-למו; לא-ידעו אור.
כד,יז  כי יחדיו, בוקר למו צלמוות;    כי-יכיר, בלהות צלמוות.
כד,יח  קל-הוא, על-פני-מים--    תקולל חלקתם בארץ;
לא-יפנה,    דרך כרמים.
כד,יט  צייה גם-חום, יגזלו מימי-שלג;    שאול חטאו.
כד,כ  ישכחהו רחם, מתקו רימה--    עוד לא-ייזכר;
ותישבר כעץ    עוולה.
כד,כא  רועה עקרה, לא תלד;    ואלמנה, לא ייטיב.
כד,כב  ומשך אבירים בכוחו;    יקום, ולא-יאמין בחיין.
כד,כג  ייתן-לו לבטח, ויישען;    ועיניהו, על-דרכיהם.
כד,כד  רומו מעט, ואיננו,    והומכו, ככול ייקפצון;
וכראש שיבולת    יימלו.
כד,כה  ואם-לא איפוא, מי יכזיבני;    וישם לאל, מילתי.
כה,א                  ויען, בלדד השוחי; ויאמר.
כה,ב  המשל ופחד עימו;    עושה שלום, במרומיו.
כה,ג  היש מספר, לגדודיו;    ועל-מי, לא-יקום אורהו.
כה,ד  ומה-יצדק אנוש עם-אל;    ומה-יזכה, ילוד אישה.
כה,ה  הן עד-ירח, ולא יאהיל;    וכוכבים, לא-זכו בעיניו.
כה,ו  אף, כי-אנוש רימה;    ובן-אדם, תולעה.
כו,א                  ויען איוב, ויאמר.
כו,ב  מה-עזרת, ללא-כוח;    הושעת, זרוע לא-עוז.
כו,ג  מה-יעצת, ללא חכמה;    ותושייה, לרוב הודעת.
כו,ד  את-מי, הגדת מילין;    ונשמת-מי, יצאה ממך.
כו,ה  הרפאים יחוללו--    מתחת מים, ושוכניהם.
כו,ו  ערום שאול נגדו;    ואין כסות, לאבדון.
כו,ז  נוטה צפון על-תוהו;    תולה ארץ, על-בלי-מה.
כו,ח  צורר-מים בעביו;    ולא-נבקע ענן תחתם.
כו,ט  מאחז פני-כיסה;    פרשז עליו עננו.
כו,י  חוק-חג, על-פני-מים--    עד-תכלית אור עם-חושך.
כו,יא  עמודי שמיים ירופפו;    ויתמהו, מגערתו.
כו,יב  בכוחו, רגע הים;    ובתבונתו, מחץ רהב.
כו,יג  ברוחו, שמיים שפרה;    חוללה ידו, נחש בריח.
כו,יד  הן-אלה, קצות דרכיו--    ומה-שמץ דבר, נשמע-בו;
ורעם גבורותיו,    מי יתבונן.
כז,א                  ויוסף איוב, שאת משלו; ויאמר.
כז,ב  חי-אל, הסיר משפטי;    ושדיי, המר נפשי.
כז,ג  כי-כל-עוד נשמתי בי;    ורוח אלוה באפי.
כז,ד  אם-תדברנה שפתיי עוולה;    ולשוני, אם-יהגה רמייה.
כז,ה  חלילה לי,    אם-אצדיק אתכם:
עד-אגווע--    לא-אסיר תומתי ממני.
כז,ו  בצדקתי החזקתי, ולא ארפהא;    לא-יחרף לבבי, מימיי.
כז,ז  יהי כרשע, אויבי;    ומתקוממי כעוול.
כז,ח  כי מה-תקוות חנף, כי יבצע;    כי יישל אלוה נפשו.
כז,ט  הצעקתו, ישמע אל--    כי-תבוא עליו צרה.
כז,י  אם-על-שדיי יתענג;    יקרא אלוה בכל-עת.
כז,יא  אורה אתכם ביד-אל;    אשר עם-שדיי, לא אכחד.
כז,יב  הן-אתם כולכם חזיתם;    ולמה-זה, הבל תהבלו.
כז,יג  זה, חלק-אדם רשע עם-אל;    ונחלת עריצים, משדיי ייקחו.
כז,יד  אם-ירבו בניו למו-חרב;    וצאצאיו, לא ישבעו-לחם.
כז,טו  שרידיו, במוות ייקברו;    ואלמנותיו, לא תבכינה.
כז,טז  אם-יצבור כעפר כסף;    וכחומר, יכין מלבוש.
כז,יז  יכין, וצדיק ילבש;    וכסף, נקי יחלוק.
כז,יח  בנה כעש ביתו;    וכסוכה, עשה נוצר.
כז,יט  עשיר ישכב, ולא ייאסף;    עיניו פקח ואיננו.
כז,כ  תשיגהו כמים, בלהות;    לילה, גנבתו סופה.
כז,כא  יישאהו קדים וילך;    וישערהו, ממקומו.
כז,כב  וישלך עליו, ולא יחמול;    מידו, ברוח יברח.
כז,כג  ישפוק עלימו כפימו;    וישרוק עליו, ממקומו.
כח,א  כי יש לכסף מוצא;    ומקום, לזהב יזוקו.
כח,ב  ברזל, מעפר יוקח;    ואבן, יצוק נחושה.
כח,ג  קץ, שם לחושך, ולכל-תכלית, הוא חוקר:    אבן אופל וצלמוות.
כח,ד  פרץ נחל, מעם-גר--הנשכחים מני-רגל;    דלו מאנוש נעו.
כח,ה  ארץ--ממנה ייצא-לחם;    ותחתיה, נהפך כמו-אש.
כח,ו  מקום-ספיר אבניה;    ועפרות זהב לו.
כח,ז  נתיב, לא-ידעו עיט;    ולא שזפתו, עין איה.
כח,ח  לא-הדריכוהו בני-שחץ;    לא-עדה עליו שחל.
כח,ט  בחלמיש, שלח ידו;    הפך משורש הרים.
כח,י  בצורות, יאורים ביקע;    וכל-יקר, ראתה עינו.
כח,יא  מבכי, נהרות חיבש;    ותעלומה, יוציא אור.

כח,יב  והחכמה, מאיין תימצא;    ואי זה, מקום בינה.
כח,יג  לא-ידע אנוש ערכה;    ולא תימצא, בארץ החיים.
כח,יד  תהום אמר, לא בי-היא;    וים אמר, אין עימדי.
כח,טו  לא-יותן סגור תחתיה;    ולא יישקל, כסף מחירה.
כח,טז  לא-תסולה, בכתם אופיר;    בשוהם יקר וספיר.
כח,יז  לא-יערכנה זהב, וזכוכית;    ותמורתה כלי-פז.
כח,יח  ראמות וגביש, לא ייזכר;    ומשך חכמה, מפנינים.
כח,יט  לא-יערכנה, פטדת-כוש;    בכתם טהור, לא תסולה.
כח,כ  והחכמה, מאיין תבוא;    ואי זה, מקום בינה.
כח,כא  ונעלמה, מעיני כל-חי;    ומעוף השמיים נסתרה.
כח,כב  אבדון ומוות, אמרו;    באוזנינו, שמענו שמעה.
כח,כג  אלוהים, הבין דרכה;    והוא, ידע את-מקומה.
כח,כד  כי-הוא, לקצות-הארץ יביט;    תחת כל-השמיים יראה.
כח,כה  לעשות לרוח משקל;    ומים, תיכן במידה.
כח,כו  בעשותו למטר חוק;    ודרך, לחזיז קולות.
כח,כז  אז ראה, ויספרה;    הכינה, וגם-חקרה.
כח,כח  ויאמר, לאדם--הן יראת אדוניי, היא חכמה;    וסור מרע בינה.
כט,א                  ויוסף איוב, שאת משלו; ויאמר.
כט,ב  מי-ייתנני כירחי-קדם;    כימי, אלוה ישמרני.
כט,ג  בהילו נרו, עלי ראשי;    לאורו, אלך חושך.
כט,ד  כאשר הייתי, בימי חורפי;    בסוד אלוה, עלי אוהלי.
כט,ה  בעוד שדיי, עימדי;    סביבותיי נעריי.
כט,ו  ברחוץ הליכיי בחמה;    וצור יצוק עימדי, פלגי-שמן.
כט,ז  בצאתי שער עלי-קרת;    ברחוב, אכין מושבי.
כט,ח  ראוני נערים ונחבאו;    וישישים, קמו עמדו.
כט,ט  שרים, עצרו במילים;    וכף, ישימו לפיהם.
כט,י  קול-נגידים נחבאו;    ולשונם, לחיכם דבקה.
כט,יא  כי אוזן שמעה, ותאשרני;    ועין ראתה, ותעידני.
כט,יב  כי-אמלט, עני משווע;    ויתום, ולא-עוזר לו.
כט,יג  ברכת אובד, עליי תבוא;    ולב אלמנה ארנין.
כט,יד  צדק לבשתי, וילבשני;    כמעיל וצניף, משפטי.
כט,טו  עיניים הייתי, לעיוור;    ורגליים לפיסח אני.
כט,טז  אב אנוכי, לאביונים;    וריב לא-ידעתי אחקרהו.
כט,יז  ואשברה, מתלעות עוול;    ומשיניו, אשליך טרף.
כט,יח  ואומר, עם-קיני אגווע;    וכחול, ארבה ימים.
כט,יט  שורשי פתוח אלי-מים;    וטל, ילין בקצירי.
כט,כ  כבודי, חדש עימדי;    וקשתי, בידי תחליף.
כט,כא  לי-שמעו וייחלו;    ויידמו, למו עצתי.
כט,כב  אחרי דברי, לא ישנו;    ועלימו, תיטוף מילתי.
כט,כג  וייחלו כמטר לי;    ופיהם, פערו למלקוש.
כט,כד  אשחק אליהם, לא יאמינו;    ואור פניי, לא יפילון.
כט,כה  אבחר דרכם,    ואשב ראש:
ואשכון, כמלך בגדוד;    כאשר אבילים ינחם.
ל,א  ועתה, שחקו עליי--    צעירים ממני, לימים:
אשר-מאסתי אבותם--    לשית, עם-כלבי צאני.
ל,ב  גם-כוח ידיהם, למה לי;    עלימו, אבד כלח.
ל,ג  בחסר ובכפן, גלמוד:    העורקים צייה--אמש, שואה ומשואה.
ל,ד  הקוטפים מלוח עלי-שיח;    ושורש רתמים לחמם.
ל,ה  מן-גו יגורשו;    יריעו עלימו, כגנב.
ל,ו  בערוץ נחלים לשכון;    חורי עפר וכפים.
ל,ז  בין-שיחים ינהקו;    תחת חרול יסופחו.
ל,ח  בני-נבל, גם-בני בלי-שם--    ניכאו, מן-הארץ.
ל,ט  ועתה, נגינתם הייתי;    ואהי להם למילה.
ל,י  תיעבוני, רחקו מני;    ומפניי, לא-חשכו רוק.
ל,יא  כי-יתרי פיתח, ויענני;    ורסן, מפניי שילחו.
ל,יב  על-ימין, פרחח יקומו:    רגליי שילחו; ויסולו עליי, אורחות אידם.
ל,יג  נתסו, נתיבתי:    להוותי יועילו; לא עוזר למו.
ל,יד  כפרץ רחב יאתיו;    תחת שואה, התגלגלו.
ל,טו  הוהפך עליי,    בלהות:
תרדוף כרוח, נדיבתי;    וכעב, עברה ישועתי.
ל,טז  ועתה--עליי, תשתפך נפשי;    יאחזוני ימי-עוני.
ל,יז  לילה--עצמיי, ניקר מעליי;    ועורקיי, לא ישכבון.
ל,יח  ברוב-כוח, יתחפש לבושי;    כפי כותונתי יאזרני.
ל,יט  הורני לחומר;    ואתמשל, כעפר ואפר.
ל,כ  אשווע אליך, ולא תענני;    עמדתי, ותתבונן בי.
ל,כא  תיהפך לאכזר לי;    בעוצם ידך תשטמני.
ל,כב  תישאני אל-רוח, תרכיבני;    ותמוגגני, תושייה.
ל,כג  כי-ידעתי, מוות תשיבני;    ובית מועד לכל-חי.
ל,כד  אך לא-בעי, ישלח-יד;    אם-בפידו, להן שוע.
ל,כה  אם-לא בכיתי, לקשה-יום;    עגמה נפשי, לאביון.
ל,כו  כי טוב קיוויתי, ויבוא רע;    ואייחלה לאור, ויבוא אופל.
ל,כז  מעיי רותחו ולא-דמו;    קידמוני ימי-עוני.
ל,כח  קודר הילכתי, בלא חמה;    קמתי בקהל אשווע.
ל,כט  אח, הייתי לתנים;    וריע, לבנות יענה.
ל,ל  עורי, שחר מעליי;    ועצמי-חרה, מני-חורב.
ל,לא  ויהי לאבל, כינורי;    ועוגבי, לקול בוכים.
לא,א  ברית, כרתי לעיניי;    ומה אתבונן, על-בתולה.
לא,ב  ומה, חלק אלוה ממעל;    ונחלת שדיי, ממרומים.
לא,ג  הלוא-איד לעוול;    ונכר, לפועלי אוון.
לא,ד  הלוא-הוא, יראה דרכיי;    וכל-צעדיי יספור.
לא,ה  אם-הלכתי עם-שוא;    ותחש על-מרמה רגלי.
לא,ו  ישקלני במאזני-צדק;    ויידע אלוה, תומתי.
לא,ז  אם תיטה אשורי,    מני הדרך:
ואחר עיניי, הלך ליבי;    ובכפיי, דבק מאום.
לא,ח  אזרעה, ואחר יאכל;    וצאצאיי ישורשו.
לא,ט  אם-נפתה ליבי, על-אישה;    ועל-פתח ריעי ארבתי.
לא,י  תטחן לאחר אשתי;    ועליה, יכרעון אחרין.
לא,יא  כי-היא זימה;    והוא, עוון פלילים.
לא,יב  כי אש היא, עד-אבדון תאכל;    ובכל-תבואתי תשרש.
לא,יג  אם-אמאס--משפט עבדי, ואמתי:    בריבם, עימדי.
לא,יד  ומה אעשה, כי-יקום אל;    וכי-יפקוד, מה אשיבנו.
לא,טו  הלוא-בבטן, עושני עשהו;    ויכוננו, ברחם אחד.
לא,טז  אם-אמנע, מחפץ דלים;    ועיני אלמנה אכלה.
לא,יז  ואוכל פיתי לבדי;    ולא-אכל יתום ממנה.
לא,יח  כי מנעוריי, גדלני כאב;    ומבטן אימי אנחנה.
לא,יט  אם-אראה אובד, מבלי לבוש;    ואין כסות, לאביון.
לא,כ  אם-לא בירכוני חלציו;    ומגז כבשיי, יתחמם.
לא,כא  אם-הניפותי על-יתום ידי:    כי-אראה בשער, עזרתי.
לא,כב  כתפי, משכמה תיפול;    ואזרועי, מקנה תישבר.
לא,כג  כי פחד אליי, איד אל;    ומשאתו, לא אוכל.
לא,כד  אם-שמתי זהב כסלי;    ולכתם, אמרתי מבטחי.
לא,כה  אם-אשמח, כי-רב חילי;    וכי-כביר, מצאה ידי.
לא,כו  אם-אראה אור, כי יהל;    וירח, יקר הולך.
לא,כז  ויפת בסתר ליבי;    ותישק ידי לפי.
לא,כח  גם-הוא, עוון פלילי:    כי-כיחשתי לאל ממעל.
לא,כט  אם-אשמח, בפיד משנאי;    והתעוררתי, כי-מצאו רע.
לא,ל  ולא-נתתי לחטוא חיכי--    לשאול באלה נפשו.
לא,לא  אם-לא אמרו, מתי אוהלי;    מי-ייתן מבשרו, לא נשבע.
לא,לב  בחוץ, לא-ילין גר;    דלתיי, לאורח אפתח.
לא,לג  אם-כיסיתי כאדם פשעיי--    לטמון בחובי עווני.
לא,לד  כי אערוץ, המון רבה--    ובוז-משפחות יחיתני;
ואדום,    לא-אצא פתח.
לא,לה  מי ייתן-לי, שומע לי--    הן-תווי, שדיי יענני;
וספר כתב,    איש ריבי.
לא,לו  אם-לא על-שכמי, אשאנו;    אענדנו עטרות לי.
לא,לז  מספר צעדיי, אגידנו;    כמו-נגיד, אקרבנו.
לא,לח  אם-עליי, אדמתי תזעק;    ויחד, תלמיה יבכיון.
לא,לט  אם-כוחה, אכלתי בלי-כסף;    ונפש בעליה הפחתי.
לא,מ  תחת חיטה, ייצא חוח--ותחת-שעורה בואשה:    תמו, דברי איוב.

לב,א  וישבתו, שלושת האנשים האלה--    מענות את-איוב:
כי הוא צדיק    בעיניו.

לב,ב  וייחר אף, אליהוא בן-ברכאל הבוזי--    ממשפחת-רם:
באיוב, חרה אפו--    על-צדקו נפשו, מאלוהים.
לב,ג  ובשלושת ריעיו,    חרה אפו:
על אשר לא-מצאו מענה--    וירשיעו, את-איוב.
לב,ד  ואליהוא--חיכה את-איוב, בדברים:    כי זקנים-המה ממנו לימים.
לב,ה  וירא אליהוא--כי אין מענה, בפי שלושת האנשים;    וייחר אפו.

לב,ו  ויען, אליהוא בן-ברכאל הבוזי--    ויאמר:
צעיר אני לימים,    ואתם ישישים;
על-כן זחלתי ואירא,    מחוות דעי אתכם.
לב,ז  אמרתי, ימים ידברו;    ורוב שנים, יודיעו חכמה.
לב,ח  אכן, רוח-היא באנוש;    ונשמת שדיי תבינם.
לב,ט  לא-רבים יחכמו;    וזקנים, יבינו משפט.
לב,י  לכן אמרתי, שמעה-לי;    אחווה דעי אף-אני.
לב,יא  הן הוחלתי, לדבריכם--אזין, עד-תבונותיכם:    עד-תחקרון מילין.
לב,יב  ועדיכם, אתבונן:    והנה אין לאיוב מוכיח--עונה אמריו מכם.
לב,יג  פן-תאמרו, מצאנו חכמה;    אל יידפנו לא-איש.
לב,יד  ולא-ערך אליי מילין;    ובאמריכם, לא אשיבנו.
לב,טו  חתו, לא-ענו עוד;    העתיקו מהם מילים.
לב,טז  והוחלתי, כי-לא ידברו:    כי עמדו, לא-ענו עוד.
לב,יז  אענה אף-אני חלקי;    אחווה דעי אף-אני.
לב,יח  כי, מלאתי מילים;    הציקתני, רוח בטני.
לב,יט  הנה-בטני--כיין לא-ייפתח;    כאובות חדשים, ייבקע.
לב,כ  אדברה וירווח-לי;    אפתח שפתיי ואענה.
לב,כא  אל-נא, אשא פני-איש;    ואל-אדם, לא אכנה.
לב,כב  כי לא ידעתי אכנה;    כמעט, יישאני עושני.
לג,א  ואולם--שמע-נא איוב מיליי;    וכל-דבריי האזינה.
לג,ב  הנה-נא, פתחתי פי;    דיברה לשוני בחיכי.
לג,ג  יושר-ליבי אמריי;    ודעת שפתיי, ברור מיללו.
לג,ד  רוח-אל עשתני;    ונשמת שדיי תחייני.
לג,ה  אם-תוכל השיבני;    ערכה לפניי, התייצבה.
לג,ו  הן-אני כפיך לאל;    מחומר, קורצתי גם-אני.
לג,ז  הנה אימתי, לא תבעתך;    ואכפי, עליך לא-יכבד.
לג,ח  אך, אמרת באוזניי;    וקול מילין אשמע.
לג,ט  זך אני, בלי-פשע:    חף אנוכי; ולא עוון לי.
לג,י  הן תנואות, עליי ימצא;    יחשבני לאויב לו.
לג,יא  ישם בסד רגליי;    ישמור, כל-אורחותיי.
לג,יב  הן-זאת לא-צדקת אענך:    כי-ירבה אלוה, מאנוש.
לג,יג  מדוע, אליו ריבות:    כי כל-דבריו, לא יענה.
לג,יד  כי-באחת ידבר-אל;    ובשתיים, לא ישורנה.
לג,טו  בחלום, חזיון לילה--בנפול תרדמה, על-אנשים;    בתנומות, עלי משכב.
לג,טז  אז יגלה, אוזן אנשים;    ובמוסרם יחתום.
לג,יז  להסיר, אדם מעשה;    וגווה מגבר יכסה.
לג,יח  יחשוך נפשו, מני-שחת;    וחיתו, מעבור בשלח.
לג,יט  והוכח במכאוב, על-משכבו;    ורוב עצמיו איתן.
לג,כ  וזיהמתו חיתו לחם;    ונפשו, מאכל תאווה.
לג,כא  ייכל בשרו מרואי;    ושופו עצמותיו, לא רואו.
לג,כב  ותקרב לשחת נפשו;    וחיתו, לממיתים.
לג,כג  אם-יש עליו, מלאך--מליץ, אחד מני-אלף:    להגיד לאדם יושרו.
לג,כד  ויחוננו--ויאמר, פדעהו מרדת שחת;    מצאתי כופר.
לג,כה  רוטפש בשרו מנוער;    ישוב, לימי עלומיו.
לג,כו  יעתר אל-אלוה, וירצהו,    וירא פניו, בתרועה;
וישב לאנוש,    צדקתו.
לג,כז  ישור, על-אנשים, ויאמר, חטאתי וישר העוויתי;    ולא-שווה לי.
לג,כח  פדה נפשו, מעבור בשחת;    וחיתו, באור תראה.
לג,כט  הן-כל-אלה, יפעל-אל--    פעמיים שלוש עם-גבר.
לג,ל  להשיב נפשו, מני-שחת--    ליאור, באור החיים.
לג,לא  הקשב איוב שמע-לי;    החרש, ואנוכי אדבר.
לג,לב  אם-יש-מילין השיבני;    דבר, כי-חפצתי צדקך.
לג,לג  אם-אין, אתה שמע-לי;    החרש, ואאלפך חכמה.
לד,א                  ויען אליהוא, ויאמר.
לד,ב  שמעו חכמים מיליי;    ויודעים, האזינו לי.
לד,ג  כי-אוזן, מילין תבחן;    וחיך, יטעם לאכול.
לד,ד  משפט נבחרה-לנו;    נדעה בינינו מה-טוב.
לד,ה  כי-אמר איוב צדקתי;    ואל, הסיר משפטי.
לד,ו  על-משפטי אכזב;    אנוש חיצי בלי-פשע.
לד,ז  מי-גבר כאיוב;    ישתה-לעג כמים.
לד,ח  וארח לחברה, עם-פועלי אוון;    וללכת, עם-אנשי-רשע.
לד,ט  כי-אמר, לא יסכון-גבר--    ברצותו, עם-אלוהים.
לד,י  לכן, אנשי לבב--    שמעו-לי:
חלילה לאל מרשע;    ושדיי מעוול.
לד,יא  כי פועל אדם, ישלם-לו;    וכאורח איש, ימציאנו.
לד,יב  אף-אומנם, אל לא-ירשיע;    ושדיי, לא-יעוות משפט.
לד,יג  מי-פקד עליו ארצה;    ומי שם, תבל כולה.
לד,יד  אם-ישים אליו ליבו;    רוחו ונשמתו, אליו יאסוף.
לד,טו  יגווע כל-בשר יחד;    ואדם, על-עפר ישוב.
לד,טז  ואם-בינה, שמעה-זאת;    האזינה, לקול מיליי.
לד,יז  האף שונא משפט יחבוש;    ואם-צדיק כביר תרשיע.
לד,יח  האמור למלך בלייעל--    רשע, אל-נדיבים.
לד,יט  אשר לא-נשא, פני שרים,    ולא ניכר-שוע, לפני-דל:
כי-מעשה ידיו    כולם.
לד,כ  רגע, ימותו--    וחצות לילה:
יגועשו עם ויעבורו;    ויסירו אביר, לא ביד.
לד,כא  כי-עיניו, על-דרכי-איש;    וכל-צעדיו יראה.
לד,כב  אין-חושך, ואין צלמוות--    להיסתר שם, פועלי אוון.
לד,כג  כי לא על-איש, ישים עוד--    להלוך אל-אל, במשפט.
לד,כד  ירוע כבירים לא-חקר;    ויעמד אחרים תחתם.
לד,כה  לכן--יכיר, מעבדיהם;    והפך לילה, ויידכאו.
לד,כו  תחת-רשעים ספקם--    במקום רואים.
לד,כז  אשר על-כן, סרו מאחריו;    וכל-דרכיו, לא השכילו.
לד,כח  להביא עליו, צעקת-דל;    וצעקת עניים ישמע.
לד,כט  והוא ישקיט, ומי ירשיע--    ויסתר פנים, ומי ישורנו;
ועל-גוי ועל-אדם    יחד.
לד,ל  ממלוך, אדם חנף--    ממוקשי עם.
לד,לא  כי-אל-אל, האמר נשאתי--    לא אחבול.
לד,לב  בלעדי אחזה, אתה הורני;    אם-עוול פעלתי, לא אוסיף.
לד,לג  המעימך ישלמנה, כי-מאסת--כי-אתה תבחר ולא-אני;    ומה-ידעת דבר.
לד,לד  אנשי לבב, יאמרו לי;    וגבר חכם, שומע לי.
לד,לה  איוב, לא-בדעת ידבר;    ודבריו, לא בהשכל.
לד,לו  אבי--ייבחן איוב עד-נצח:    על-תשובות, באנשי-אוון.
לד,לז  כי יוסיף על-חטאתו פשע, בינינו ישפוק;    וירב אמריו לאל.
לה,א                  ויען אליהוא, ויאמר.
לה,ב  הזאת, חשבת למשפט;    אמרת, צדקי מאל.
לה,ג  כי-תאמר, מה-יסכון-לך;    מה-אועיל, מחטאתי.
לה,ד  אני, אשיבך מילין--    ואת-ריעיך עימך.
לה,ה  הבט שמיים וראה;    ושור שחקים, גבהו ממך.
לה,ו  אם-חטאת, מה-תפעול-בו;    ורבו פשעיך, מה-תעשה-לו.
לה,ז  אם-צדקת, מה-תיתן-לו;    או מה-מידך ייקח.
לה,ח  לאיש-כמוך רשעך;    ולבן-אדם, צדקתך.
לה,ט  מרוב, עשוקים יזעיקו;    ישוועו מזרוע רבים.
לה,י  ולא-אמר--איה, אלוה עושיי:    נותן זמירות בלילה.
לה,יא  מלפנו, מבהמות ארץ;    ומעוף השמיים יחכמנו.
לה,יב  שם יצעקו, ולא יענה--    מפני, גאון רעים.
לה,יג  אך-שוא, לא-ישמע אל;    ושדיי, לא ישורנה.
לה,יד  אף כי-תאמר, לא תשורנו;    דין לפניו, ותחולל לו.
לה,טו  ועתה--כי-אין, פקד אפו;    ולא-ידע בפש מאוד.
לה,טז  ואיוב, הבל יפצה-פיהו;    בבלי-דעת, מילין יכביר.
לו,א                  ויוסף אליהוא, ויאמר.
לו,ב  כתר-לי זעיר, ואחווך:    כי עוד לאלוה מילים.
לו,ג  אשא דעי, למרחוק;    ולפועלי, אתן-צדק.
לו,ד  כי-אומנם, לא-שקר מיליי;    תמים דעות עימך.
לו,ה  הן-אל כביר, ולא ימאס:    כביר, כוח לב.
לו,ו  לא-יחייה רשע;    ומשפט עניים ייתן.
לו,ז  לא-יגרע מצדיק,    עיניו:
ואת-מלכים לכיסא;    ויושיבם לנצח, ויגבהו.
לו,ח  ואם-אסורים בזיקים;    יילכדון, בחבלי-עוני.
לו,ט  ויגד להם פועלם;    ופשעיהם, כי יתגברו.
לו,י  וייגל אוזנם, למוסר;    ויאמר, כי-ישובון מאוון.
לו,יא  אם-ישמעו, ויעבודו:    יכלו ימיהם בטוב; ושניהם, בנעימים.
לו,יב  ואם-לא ישמעו, בשלח יעבורו;    ויגוועו, בבלי-דעת.
לו,יג  וחנפי-לב, ישימו אף;    לא ישוועו, כי אסרם.
לו,יד  תמות בנוער נפשם;    וחיתם, בקדשים.
לו,טו  יחלץ עני בעונייו;    וייגל בלחץ אוזנם.
לו,טז  ואף הסיתך, מפי-צר--    רחב, לא-מוצק תחתיה;
ונחת שולחנך,    מלא דשן.
לו,יז  ודין-רשע מלאת;    דין ומשפט יתמוכו.
לו,יח  כי-חמה, פן-יסיתך בספק;    ורב-כופר, אל-יטך.
לו,יט  היערוך שועך, לא בצר;    וכול, מאמצי-כוח.
לו,כ  אל-תשאף הלילה--    לעלות עמים תחתם.
לו,כא  הישמר, אל-תפן אל-אוון:    כי-על-זה, בחרת מעוני.
לו,כב  הן-אל, ישגיב בכוחו;    מי כמוהו מורה.
לו,כג  מי-פקד עליו דרכו;    ומי-אמר, פעלת עוולה.
לו,כד  זכור, כי-תשגיא פועלו--    אשר שוררו אנשים.
לו,כה  כל-אדם חזו-בו;    אנוש, יביט מרחוק.
לו,כו  הן-אל שגיא, ולא נדע;    מספר שניו ולא-חקר.
לו,כז  כי, יגרע נטפי-מים;    יזוקו מטר לאדו.
לו,כח  אשר-ייזלו שחקים;    ירעפו, עלי אדם רב.
לו,כט  אף אם-יבין, מפרשי-עב;    תשואות, סוכתו.
לו,ל  הן-פרש עליו אורו;    ושורשי הים כיסה.
לו,לא  כי-בם, ידין עמים;    ייתן-אוכל למכביר.
לו,לב  על-כפיים כיסה-אור;    ויצו עליה במפגיע.
לו,לג  יגיד עליו ריעו;    מקנה, אף על-עולה.
לז,א  אף-לזאת, יחרד ליבי;    וייתר, ממקומו.
לז,ב  שמעו שמוע ברוגז קולו;    והגה, מפיו ייצא.
לז,ג  תחת-כל-השמיים ישרהו;    ואורו, על-כנפות הארץ.
לז,ד  אחריו, ישאג-קול--    ירעם, בקול גאונו;
ולא יעקבם,    כי-יישמע קולו.
לז,ה  ירעם אל בקולו, נפלאות;    עושה גדולות, ולא נדע.
לז,ו  כי לשלג, יאמר--    הווא-ארץ:
וגשם מטר;    וגשם, מטרות עוזו.
לז,ז  ביד-כל-אדם יחתום--    לדעת, כל-אנשי מעשהו.
לז,ח  ותבוא חיה במו-ארב;    ובמעונותיה תשכון.
לז,ט  מן-החדר, תבוא סופה;    וממזרים קרה.
לז,י  מנשמת-אל ייתן-קרח;    ורוחב מים במוצק.
לז,יא  אף-ברי, יטריח עב;    יפיץ, ענן אורו.
לז,יב  והוא מסיבות, מתהפך בתחבולותיו    לפועלם:
כול אשר יצוום,    על-פני תבל ארצה.
לז,יג  אם-לשבט אם-לארצו--    אם-לחסד, ימציאהו.
לז,יד  האזינה זאת איוב;    עמוד, והתבונן נפלאות אל.
לז,טו  התדע, בשום-אלוה עליהם;    והופיע, אור עננו.
לז,טז  התדע, על-מפלשי-עב;    מפלאות, תמים דעים.
לז,יז  אשר-בגדיך חמים--    בהשקיט ארץ, מדרום.
לז,יח  תרקיע עימו, לשחקים;    חזקים, כראי מוצק.
לז,יט  הודיענו, מה-נאמר לו;    לא-נערוך, מפני-חושך.
לז,כ  היסופר-לו, כי אדבר;    אם-אמר איש, כי יבולע.
לז,כא  ועתה, לא ראו אור--    בהיר הוא, בשחקים;
ורוח עברה,    ותטהרם.
לז,כב  מצפון, זהב יאתה;    על-אלוה, נורא הוד.
לז,כג  שדיי לא-מצאנוהו, שגיא-כוח;    ומשפט ורוב-צדקה, לא יענה.
לז,כד  לכן, יראוהו אנשים;    לא-יראה, כל-חכמי-לב.

לח,א  ויען-יהוה את-איוב, מן הסערה;    ויאמר.
לח,ב  מי זה, מחשיך עצה במילין--    בלי-דעת.
לח,ג  אזור-נא כגבר חלציך;    ואשאלך, והודיעני.
לח,ד  איפה היית, ביוסדי-ארץ;    הגד, אם-ידעת בינה.
לח,ה  מי-שם ממדיה, כי תדע;    או מי-נטה עליה קו.
לח,ו  על-מה, אדניה הוטבעו;    או מי-ירה, אבן פינתה.
לח,ז  ברון-יחד, כוכבי בוקר;    ויריעו, כל-בני אלוהים.
לח,ח  ויסך בדלתיים ים;    בגיחו, מרחם ייצא.
לח,ט  בשומי ענן לבושו;    וערפל, חתולתו.
לח,י  ואשבור עליו חוקי;    ואשים, בריח ודלתיים.
לח,יא  ואומר--עד-פה תבוא, ולא תוסיף;    ופה-ישית, בגאון גליך.
לח,יב  המימיך, ציווית בוקר;    יידעת השחר מקומו.
לח,יג  לאחוז, בכנפות הארץ;    ויינערו רשעים ממנה.
לח,יד  תתהפך, כחומר חותם;    ויתייצבו, כמו לבוש.
לח,טו  ויימנע מרשעים אורם;    וזרוע רמה, תישבר.
לח,טז  הבאת, עד-נבכי-ים;    ובחקר תהום, התהלכת.
לח,יז  הנגלו לך, שערי-מוות;    ושערי צלמוות תראה.
לח,יח  התבוננת, עד-רחבי-ארץ;    הגד, אם-ידעת כולה.
לח,יט  אי-זה הדרך, ישכון-אור;    וחושך, אי-זה מקומו.
לח,כ  כי תיקחנו אל-גבולו;    וכי-תבין, נתיבות ביתו.
לח,כא  ידעת, כי-אז תיוולד;    ומספר ימיך רבים.
לח,כב  הבאת, אל-אוצרות שלג;    ואוצרות ברד תראה.
לח,כג  אשר-חשכתי לעת-צר;    ליום קרב, ומלחמה.
לח,כד  אי-זה הדרך, ייחלק אור;    יפץ קדים עלי-ארץ.
לח,כה  מי-פילג לשטף תעלה;    ודרך, לחזיז קולות.
לח,כו  להמטיר, על-ארץ לא-איש--    מדבר, לא-אדם בו.
לח,כז  להשביע שואה, ומשואה;    ולהצמיח, מוצא דשא.
לח,כח  היש-למטר אב;    או מי-הוליד, אגלי-טל.
לח,כט  מבטן מי, יצא הקרח;    וכפור שמיים, מי ילדו.
לח,ל  כאבן, מים יתחבאו;    ופני תהום, יתלכדו.
לח,לא  התקשר, מעדנות כימה;    או-מושכות כסיל תפתח.
לח,לב  התוציא מזרות בעיתו;    ועיש, על-בניה תנחם.
לח,לג  הידעת, חוקות שמיים;    אם-תשים משטרו בארץ.
לח,לד  התרים לעב קולך;    ושפעת-מים תכסך.
לח,לה  התשלח ברקים וילכו;    ויאמרו לך הננו.
לח,לו  מי-שת, בטוחות חכמה;    או מי-נתן לשכווי בינה.
לח,לז  מי-יספר שחקים בחכמה;    ונבלי שמיים, מי ישכיב.
לח,לח  בצקת עפר, למוצק;    ורגבים ידובקו.
לח,לט  התצוד ללביא טרף;    וחית כפירים תמלא.
לח,מ  כי-ישוחו במעונות;    יישבו בסוכה למו-ארב.
לח,מא  מי יכין לעורב,    צידו:
כי-ילדיו, אל-אל ישוועו;    יתעו, לבלי-אוכל.
לט,א  הידעת--עת, לדת יעלי-סלע;    חולל איילות תשמור.
לט,ב  תספור ירחים תמלאנה;    וידעת, עת לדתנה.
לט,ג  תכרענה, ילדיהן תפלחנה;    חבליהם תשלחנה.
לט,ד  יחלמו בניהם, ירבו בבר;    יצאו, ולא-שבו למו.
לט,ה  מי-שילח פרא חופשי;    ומוסרות ערוד, מי פיתח.
לט,ו  אשר-שמתי ערבה ביתו;    ומשכנותיו מלחה.
לט,ז  ישחק, להמון קריה;    תשואות נוגש, לא ישמע.
לט,ח  יתור הרים מרעהו;    ואחר כל-ירוק ידרוש.
לט,ט  היאבה רים עובדך;    אם-ילין, על-אבוסך.
לט,י  התקשור-רים, בתלם עבותו;    אם-ישדד עמקים אחריך.
לט,יא  התבטח-בו, כי-רב כוחו;    ותעזוב אליו יגיעך.
לט,יב  התאמין בו, כי-ישיב זרעך;    וגורנך יאסוף.
לט,יג  כנף-רננים נעלסה;    אם-אברה, חסידה ונוצה.
לט,יד  כי-תעזוב לארץ ביציה;    ועל-עפר תחמם.
לט,טו  ותשכח, כי-רגל תזורהא;    וחית השדה תדושהא.
לט,טז  הקשיח בניה ללא-לה;    לריק יגיעה בלי-פחד.
לט,יז  כי-השה אלוה חכמה;    ולא-חלק לה, בבינה.
לט,יח  כעת, במרום תמריא;    תשחק לסוס, ולרוכבו.

לט,יט  התיתן לסוס גבורה;    התלביש צווארו רעמה.
לט,כ  התרעישנו, כארבה;    הוד נחרו אימה.
לט,כא  יחפרו בעמק, וישיש בכוח;    ייצא, לקראת-נשק.
לט,כב  ישחק לפחד, ולא ייחת;    ולא-ישוב, מפני-חרב.
לט,כג  עליו, תרנה אשפה;    להב חנית וכידון.
לט,כד  ברעש ורוגז, יגמא-ארץ;    ולא-יאמין, כי-קול שופר.
לט,כה  בדי שופר, יאמר האח--    ומרחוק, יריח מלחמה;
רעם שרים,    ותרועה.
לט,כו  המבינתך, יאבר-נץ;    יפרוש כנפיו לתימן.
לט,כז  אם-על-פיך, יגביה נשר;    וכי, ירים קינו.
לט,כח  סלע ישכון, ויתלונן--    על שן-סלע, ומצודה.
לט,כט  משם חפר-אוכל;    למרחוק, עיניו יביטו.
לט,ל  ואפרוחיו יעלעו-דם;    ובאשר חללים, שם הוא.
מ,א                  ויען יהוה את-איוב; ויאמר.
מ,ב  הרוב, עם-שדיי ייסור;    מוכיח אלוה יעננה.

מ,ג                  ויען איוב את-יהוה; ויאמר.
מ,ד  הן קלותי, מה אשיבך;    ידי, שמתי למו-פי.
מ,ה  אחת דיברתי, ולא אענה;    ושתיים, ולא אוסיף.

מ,ו  ויען-יהוה את-איוב, מן סערה;    ויאמר.
מ,ז  אזור-נא כגבר חלציך;    אשאלך, והודיעני.
מ,ח  האף, תפר משפטי;    תרשיעני, למען תצדק.
מ,ט  ואם-זרוע כאל לך;    ובקול, כמוהו תרעם.
מ,י  עדה נא גאון וגובה;    והוד והדר תלבש.
מ,יא  הפץ, עברות אפך;    וראה כל-גאה, והשפילהו.
מ,יב  ראה כל-גאה, הכניעהו;    והדוך רשעים תחתם.
מ,יג  טומנם בעפר יחד;    פניהם, חבוש בטמון.
מ,יד  וגם-אני אודך:    כי-תושיע לך ימינך.
מ,טו  הנה-נא בהמות, אשר-עשיתי עימך;    חציר, כבקר יאכל.
מ,טז  הנה-נא כוחו במותניו;    ואונו, בשרירי בטנו.
מ,יז  יחפוץ זנבו כמו-ארז;    גידי פחדיו ישורגו.
מ,יח  עצמיו, אפיקי נחושה;    גרמיו, כמטיל ברזל.
מ,יט  הוא, ראשית דרכי-אל;    העושו, יגש חרבו.
מ,כ  כי-בול, הרים ישאו-לו;    וכל-חית השדה, ישחקו-שם.
מ,כא  תחת-צאלים ישכב--    בסתר קנה וביצה.
מ,כב  יסוכוהו צאלים צללו;    יסובוהו, ערבי-נחל.
מ,כג  הן יעשוק נהר, לא יחפוז;    יבטח, כי-יגיח ירדן אל-פיהו.
מ,כד  בעיניו ייקחנו;    במוקשים, ינקוב-אף.
מ,כה  תמשוך לוויתן בחכה;    ובחבל, תשקיע לשונו.
מ,כו  התשים אגמון באפו;    ובחוח, תיקוב לחייו.
מ,כז  הירבה אליך, תחנונים;    אם-ידבר אליך רכות.
מ,כח  היכרות ברית עימך;    תיקחנו, לעבד עולם.
מ,כט  התשחק-בו, כציפור;    ותקשרנו, לנערותיך.
מ,ל  יכרו עליו, חברים;    יחצוהו, בין כנענים.
מ,לא  התמלא בשוכות עורו;    ובצלצל דגים ראשו.
מ,לב  שים-עליו כפך;    זכור מלחמה, אל-תוסף.
מא,א  הן-תוחלתו נכזבה;    הגם אל-מראיו יוטל.
מא,ב  לא-אכזר, כי יעורנו;    ומי הוא, לפניי יתייצב.
מא,ג  מי הקדימני, ואשלם;    תחת כל-השמיים לי-הוא.
מא,ד  לו-אחריש בדיו;    ודבר-גבורות, וחין ערכו.
מא,ה  מי-גילה, פני לבושו;    בכפל רסנו, מי יבוא.
מא,ו  דלתי פניו, מי פיתח;    סביבות שיניו אימה.
מא,ז  גאווה, אפיקי מגינים;    סגור, חותם צר.
מא,ח  אחד באחד ייגשו;    ורוח, לא-יבוא ביניהם.
מא,ט  איש-באחיהו ידובקו;    יתלכדו, ולא יתפרדו.
מא,י  עטישותיו, תהל אור;    ועיניו, כעפעפי-שחר.
מא,יא  מפיו, לפידים יהלוכו;    כידודי אש, יתמלטו.
מא,יב  מנחיריו, ייצא עשן--    כדוד נפוח ואגמון.
מא,יג  נפשו, גחלים תלהט;    ולהב, מפיו ייצא.
מא,יד  בצווארו, ילין עוז;    ולפניו, תדוץ דאבה.
מא,טו  מפלי בשרו דבקו;    יצוק עליו, בל-יימוט.
מא,טז  ליבו, יצוק כמו-אבן;    ויצוק, כפלח תחתית.
מא,יז  משתו, יגורו אלים;    משברים, יתחטאו.
מא,יח  משיגהו חרב, בלי תקום;    חנית מסע ושריה.
מא,יט  יחשוב לתבן ברזל;    לעץ ריקבון נחושה.
מא,כ  לא-יבריחנו בן-קשת;    לקש, נהפכו-לו אבני-קלע.
מא,כא  כקש, נחשבו תותח;    וישחק, לרעש כידון.
מא,כב  תחתיו, חדודי חרש;    ירפד חרוץ עלי-טיט.
מא,כג  ירתיח כסיר מצולה;    ים, ישים כמרקחה.
מא,כד  אחריו, יאיר נתיב;    יחשוב תהום לשיבה.
מא,כה  אין-על-עפר מושלו;    העשו, לבלי-חת.
מא,כו  את-כל-גבוה יראה;    הוא, מלך על-כל-בני-שחץ.

מב,א                  ויען איוב את-יהוה; ויאמר.
מב,ב  ידעתי, כי-כול תוכל;    ולא-ייבצר ממך מזימה.
מב,ג  מי זה, מעלים עצה--    בלי-דעת:
לכן הגדתי, ולא אבין;    נפלאות ממני, ולא אדע.
מב,ד  שמע-נא, ואנוכי אדבר;    אשאלך, והודיעני.
מב,ה  לשמע-אוזן שמעתיך;    ועתה, עיני ראתך.
מב,ו  על-כן, אמאס וניחמתי--    על-עפר ואפר.

מב,ז ויהי, אחר דיבר יהוה את-הדברים האלה--אל-איוב; ויאמר יהוה אל-אליפז התימני, חרה אפי בך ובשני ריעיך--כי לא דיברתם אליי נכונה, כעבדי איוב.    מב,ח ועתה קחו-לכם שבעה-פרים ושבעה אילים ולכו אל-עבדי איוב, והעליתם עולה בעדכם, ואיוב עבדי, יתפלל עליכם:  כי אם-פניו אשא, לבלתי עשות עימכם נבלה--כי לא דיברתם אליי נכונה, כעבדי איוב.  מב,ט וילכו אליפז התימני ובלדד השוחי, צופר הנעמתי, ויעשו, כאשר דיבר אליהם יהוה; ויישא יהוה, את-פני איוב.  מב,י ויהוה, שב את-שבות איוב, בהתפללו, בעד ריעיהו; ויוסף יהוה את-כל-אשר לאיוב, למשנה.  מב,יא ויבואו אליו כל-אחיו וכל-אחיותיו וכל-יודעיו לפנים, ויאכלו עימו לחם בביתו, וינודו לו וינחמו אותו, על כל-הרעה אשר-הביא יהוה עליו; וייתנו-לו, איש קשיטה אחת, ואיש, נזם זהב אחד.  מב,יב ויהוה, בירך את-אחרית איוב--מראשיתו; ויהי-לו ארבעה עשר אלף צאן, וששת אלפים גמלים, ואלף-צמד בקר, ואלף אתונות.  מב,יג ויהי-לו שבענה בנים, ושלוש בנות.  מב,יד ויקרא שם-האחת ימימה, ושם השנית קציעה; ושם השלישית, קרן הפוך.  מב,טו ולא נמצא נשים יפות, כבנות איוב--בכל-הארץ; וייתן להם אביהם נחלה, בתוך אחיהם.  מב,טז ויחי איוב אחרי-זאת, מאה וארבעים שנה; ויראה, את-בניו ואת-בני בניו--ארבעה, דורות.  מב,יז וימת איוב, זקן ושבע ימים.

[משלי].

א,א  משלי, שלמה בן-דויד--    מלך, ישראל.
א,ב  לדעת חכמה ומוסר;    להבין, אמרי בינה.
א,ג  לקחת, מוסר השכל;    צדק ומשפט, ומישרים.
א,ד  לתת לפתיים עורמה;    לנער, דעת ומזימה.
א,ה  ישמע חכם, ויוסף לקח;    ונבון, תחבולות יקנה.
א,ו  להבין משל, ומליצה;    דברי חכמים, וחידותם.
א,ז  יראת יהוה, ראשית דעת;    חכמה ומוסר, אווילים בזו.

א,ח  שמע בני, מוסר אביך;    ואל-תיטוש, תורת אימך.
א,ט  כי, לווית חן הם לראשך;    וענקים, לגרגרותיך.
א,י  בני--    אם-יפתוך חטאים, אל-תאבה.
א,יא  אם-יאמרו,    לכה איתנו:
נארבה לדם;    נצפנה לנקי חינם.
א,יב  נבלעם, כשאול חיים;    ותמימים, כיורדי בור.
א,יג  כל-הון יקר נמצא;    נמלא בתינו שלל.
א,יד  גורלך, תפיל בתוכנו;    כיס אחד, יהיה לכולנו.
א,טו  בני--אל-תלך בדרך איתם;    מנע רגלך, מנתיבתם.
א,טז  כי רגליהם, לרע ירוצו;    וימהרו, לשפוך-דם.
א,יז  כי-חינם, מזורה הרשת--    בעיני, כל-בעל כנף.
א,יח  והם, לדמם יארובו;    יצפנו, לנפשותם.
א,יט  כן--אורחות, כל-בוצע בצע;    את-נפש בעליו ייקח.
א,כ  חכמות, בחוץ תרונה;    ברחובות, תיתן קולה.
א,כא  בראש הומייות, תקרא:    בפתחי שערים בעיר--אמריה תאמר.
א,כב  עד-מתיי, פתיים--    תאהבו-פתי:
ולצים--לצון, חמדו להם;    וכסילים, ישנאו-דעת.
א,כג  תשובו, לתוכחתי:    הנה אביעה לכם רוחי; אודיעה דבריי אתכם.
א,כד  יען קראתי, ותמאנו;    נטיתי ידי, ואין מקשיב.
א,כה  ותפרעו כל-עצתי;    ותוכחתי, לא אביתם.
א,כו  גם-אני, באידכם אשחק;    אלעג, בבוא פחדכם.
א,כז  בבוא כשואה, פחדכם--    ואידכם, כסופה יאתה;
בבוא עליכם,    צרה וצוקה.
א,כח  אז יקראונני, ולא אענה;    ישחרונני, ולא ימצאונני.
א,כט  תחת, כי-שנאו דעת;    ויראת יהוה, לא בחרו.
א,ל  לא-אבו לעצתי;    נאצו, כל-תוכחתי.
א,לא  ויאכלו, מפרי דרכם;    וממועצותיהם ישבעו.
א,לב  כי משובת פתיים תהרגם;    ושלוות כסילים תאבדם.
א,לג  ושומע לי, ישכון-בטח;    ושאנן, מפחד רעה.

ב,א  בני, אם-תיקח אמריי;    ומצוותיי, תצפון איתך.
ב,ב  להקשיב לחכמה אוזנך;    תטה ליבך, לתבונה.
ב,ג  כי אם לבינה תקרא;    לתבונה, תיתן קולך.
ב,ד  אם-תבקשנה ככסף;    וכמטמונים תחפשנה.
ב,ה  אז--תבין, יראת יהוה;    ודעת אלוהים תמצא.
ב,ו  כי-יהוה, ייתן חכמה;    מפיו, דעת ותבונה.
ב,ז  יצפון לישרים, תושייה;    מגן, להולכי תום.
ב,ח  לנצור, אורחות משפט;    ודרך חסידיו ישמור.
ב,ט  אז--תבין, צדק ומשפט;    ומישרים, כל-מעגל-טוב.
ב,י  כי-תבוא חכמה בליבך;    ודעת, לנפשך ינעם.
ב,יא  מזימה, תשמור עליך;    תבונה תנצרך.
ב,יב  להצילך, מדרך רע;    מאיש, מדבר תהפוכות.
ב,יג  העוזבים, אורחות יושר--    ללכת, בדרכי-חושך.
ב,יד  השמחים, לעשות רע;    יגילו, בתהפוכות רע.
ב,טו  אשר אורחותיהם עיקשים;    ונלוזים, במעגלותם.
ב,טז  להצילך, מאישה זרה;    מנוכרייה, אמריה החליקה.
ב,יז  העוזבת, אלוף נעוריה;    ואת-ברית אלוהיה שכחה.
ב,יח  כי שחה אל-מוות ביתה;    ואל-רפאים, מעגלותיה.
ב,יט  כל-באיה, לא ישובון;    ולא-ישיגו, אורחות חיים.
ב,כ  למען--תלך, בדרך טובים;    ואורחות צדיקים תשמור.
ב,כא  כי-ישרים ישכנו-ארץ;    ותמימים, ייוותרו בה.
ב,כב  ורשעים, מארץ ייכרתו;    ובוגדים, ייסחו ממנה.

ג,א  בני, תורתי אל-תשכח;    ומצוותיי, ייצור ליבך.
ג,ב  כי אורך ימים, ושנות חיים--    ושלום, יוסיפו לך.
ג,ג  חסד ואמת,    אל-יעזבוך:
קושרם על-גרגרותיך;    כותבם, על-לוח ליבך.
ג,ד  ומצא-חן ושכל-טוב--    בעיני אלוהים ואדם.
ג,ה  בטח אל-יהוה, בכל-ליבך;    ואל-בינתך, אל-תישען.
ג,ו  בכל-דרכיך דעהו;    והוא, יישר אורחותיך.
ג,ז  אל-תהי חכם בעיניך;    ירא את-יהוה, וסור מרע.
ג,ח  רפאות, תהי לשורך;    ושיקוי, לעצמותיך.
ג,ט  כבד את-יהוה, מהונך;    ומראשית, כל-תבואתך.
ג,י  ויימלאו אסמיך שבע;    ותירוש, יקביך יפרוצו.
ג,יא  מוסר יהוה, בני אל-תמאס;    ואל-תקוץ, בתוכחתו.
ג,יב  כי את אשר יאהב יהוה    יוכיח;
וכאב,    את-בן ירצה.
ג,יג  אשרי אדם, מצא חכמה;    ואדם, יפיק תבונה.
ג,יד  כי טוב סחרה, מסחר-כסף;    ומחרוץ, תבואתה.
ג,טו  יקרה היא, מפנינים;    וכל-חפציך, לא ישוו-בה.
ג,טז  אורך ימים, בימינה;    בשמאלה, עושר וכבוד.
ג,יז  דרכיה דרכי-נועם;    וכל-נתיבותיה שלום.
ג,יח  עץ-חיים היא, למחזיקים בה;    ותומכיה מאושר.

ג,יט  יהוה--בחכמה יסד-ארץ;    כונן שמיים, בתבונה.
ג,כ  בדעתו, תהומות נבקעו;    ושחקים, ירעפו-טל.
ג,כא  בני, אל-ילוזו מעיניך;    נצור תושייה, ומזימה.
ג,כב  ויהיו חיים לנפשך;    וחן, לגרגרותיך.
ג,כג  אז תלך לבטח דרכך;    ורגלך, לא תיגוף.
ג,כד  אם-תשכב לא-תפחד;    ושכבת, וערבה שנתך.
ג,כה  אל-תירא, מפחד פתאום;    ומשואת רשעים, כי תבוא.
ג,כו  כי-יהוה, יהיה בכסלך;    ושמר רגלך מלכד.
ג,כז  אל-תמנע-טוב מבעליו--    בהיות לאל ידך לעשות.
ג,כח  אל-תאמר לריעך, לך ושוב--ומחר אתן;    ויש איתך.
ג,כט  אל-תחרוש על-ריעך רעה;    והוא-יושב לבטח איתך.
ג,ל  אל-תריב עם-אדם חינם--    אם-לא גמלך רעה.
ג,לא  אל-תקנא, באיש חמס;    ואל-תבחר, בכל-דרכיו.
ג,לב  כי תועבת יהוה נלוז;    ואת-ישרים סודו.
ג,לג  מארת יהוה, בבית רשע;    ונווה צדיקים יברך.
ג,לד  אם-ללצים הוא-יליץ;    ולענווים, ייתן-חן.
ג,לה  כבוד, חכמים ינחלו;    וכסילים, מרים קלון.

ד,א  שמעו בנים, מוסר אב;    והקשיבו, לדעת בינה.
ד,ב  כי לקח טוב, נתתי לכם;    תורתי, אל-תעזובו.
ד,ג  כי-בן, הייתי לאבי;    רך ויחיד, לפני אימי.
ד,ד  ויורני--ויאמר לי, יתמוך-דבריי ליבך;    שמור מצוותיי וחיה.
ד,ה  קנה חכמה, קנה בינה;    אל-תשכח ואל-תט, מאמרי-פי.
ד,ו  אל-תעזבהא ותשמרך;    אהבהא ותיצרך.
ד,ז  ראשית חכמה, קנה חכמה;    ובכל-קניינך, קנה בינה.
ד,ח  סלסלהא ותרוממך;    תכבדך, כי תחבקנה.
ד,ט  תיתן לראשך, לווית-חן;    עטרת תפארת תמגנך.
ד,י  שמע בני, וקח אמריי;    וירבו לך, שנות חיים.
ד,יא  בדרך חכמה, הוריתיך;    הדרכתיך, במעגלי-יושר.
ד,יב  בלכתך, לא-ייצר צעדך;    ואם-תרוץ, לא תיכשל.
ד,יג  החזק במוסר אל-תרף;    ניצרהא, כי-היא חייך.
ד,יד  באורח רשעים, אל-תבוא;    ואל-תאשר, בדרך רעים.
ד,טו  פרעהו אל-תעבור-בו;    שטה מעליו ועבור.
ד,טז  כי לא יישנו, אם-לא ירעו;    ונגזלה שנתם, אם-לא יכשילו.
ד,יז  כי לחמו, לחם רשע;    ויין חמסים ישתו.
ד,יח  ואורח צדיקים, כאור נוגה:    הולך ואור, עד-נכון היום.
ד,יט  דרך רשעים, כאפילה:    לא ידעו, במה ייכשלו.

ד,כ  בני, לדבריי הקשיבה;    לאמריי, הט-אוזנך.
ד,כא  אל-יליזו מעיניך;    שומרם, בתוך לבבך.
ד,כב  כי-חיים הם, למוצאיהם;    ולכל-בשרו מרפא.
ד,כג  מכל-משמר, נצור ליבך:    כי-ממנו, תוצאות חיים.
ד,כד  הסר ממך, עיקשות פה;    ולזות שפתיים, הרחק ממך.
ד,כה  עיניך, לנוכח יביטו;    ועפעפיך, יישירו נגדך.
ד,כו  פלס, מעגל רגלך;    וכל-דרכיך ייכונו.
ד,כז  אל-תט-ימין ושמאל;    הסר רגלך מרע.

ה,א  בני, לחכמתי הקשיבה;    לתבונתי, הט-אוזנך.
ה,ב  לשמור מזימות;    ודעת, שפתיך ינצורו.
ה,ג  כי נופת תיטופנה, שפתי זרה;    וחלק משמן חיכה.
ה,ד  ואחריתה, מרה כלענה;    חדה, כחרב פייות.
ה,ה  רגליה, יורדות מוות;    שאול, צעדיה יתמוכו.
ה,ו  אורח חיים, פן-תפלס;    נעו מעגלותיה, לא תדע.

ה,ז  ועתה בנים, שמעו-לי;    ואל-תסורו, מאמרי-פי.
ה,ח  הרחק מעליה דרכך;    ואל-תקרב, אל-פתח ביתה.
ה,ט  פן-תיתן לאחרים הודך;    ושנותיך, לאכזרי.
ה,י  פן-ישבעו זרים כוחך;    ועצביך, בבית נוכרי.
ה,יא  ונהמת באחריתך;    בכלות בשרך, ושארך.
ה,יב  ואמרת--איך, שנאתי מוסר;    ותוכחת, נאץ ליבי.
ה,יג  ולא-שמעתי, בקול מוריי;    ולמלמדיי, לא-הטיתי אוזני.
ה,יד  כמעט, הייתי בכל-רע--    בתוך קהל ועדה.
ה,טו  שתה-מים מבורך;    ונוזלים, מתוך בארך.
ה,טז  יפוצו מעיינותיך חוצה;    ברחובות, פלגי-מים.
ה,יז  יהיו-לך לבדך;    ואין לזרים איתך.
ה,יח  יהי-מקורך ברוך;    ושמח, מאשת נעוריך.
ה,יט  איילת אהבים,    ויעלת-חן:
דדיה, ירווך בכל-עת;    באהבתה, תשגה תמיד.
ה,כ  ולמה תשגה בני בזרה;    ותחבק, חיק נוכרייה.
ה,כא  כי נוכח, עיני יהוה--דרכי-איש;    וכל-מעגלותיו מפלס.
ה,כב  עוונותיו--ילכדונו את-הרשע;    ובחבלי חטאתו, ייתמך.
ה,כג  הוא--ימות, באין מוסר;    וברוב איוולתו ישגה.

ו,א  בני, אם-ערבת לריעך;    תקעת לזר כפיך.
ו,ב  נוקשת באמרי-פיך;    נלכדת, באמרי-פיך.
ו,ג  עשה זאת איפוא בני, והינצל--    כי באת בכף-ריעך;
לך התרפס,    ורהב ריעך.
ו,ד  אל-תיתן שינה לעיניך;    ותנומה, לעפעפיך.
ו,ה  הינצל, כצבי מיד;    וכציפור, מיד יקוש.

ו,ו  לך-אל-נמלה עצל;    ראה דרכיה וחכם.
ו,ז  אשר אין-לה קצין--    שוטר ומושל.
ו,ח  תכין בקיץ לחמה;    אגרה בקציר, מאכלה.
ו,ט  עד-מתיי עצל תשכב;    מתיי, תקום משנתך.
ו,י  מעט שינות, מעט תנומות;    מעט, חיבוק ידיים לשכב.
ו,יא  ובא-כמהלך רישך;    ומחסורך, כאיש מגן.

ו,יב  אדם בלייעל, איש אוון;    הולך, עיקשות פה.
ו,יג  קורץ בעיניו, מולל ברגליו;    מורה, באצבעותיו.
ו,יד  תהפוכות, בליבו--חורש רע בכל-עת;    מדיינים ישלח.
ו,טו  על-כן--פתאום, יבוא אידו;    פתע יישבר, ואין מרפא.

ו,טז  שש-הנה, שנא יהוה;    ושבע, תועבת נפשו.
ו,יז  עיניים רמות, לשון שקר;    וידיים, שופכות דם-נקי.
ו,יח  לב--חורש, מחשבות אוון;    רגליים ממהרות, לרוץ לרעה.
ו,יט  יפיח כזבים, עד שקר;    ומשלח מדנים, בין אחים.

ו,כ  נצור בני, מצות אביך;    ואל-תיטוש, תורת אימך.
ו,כא  קושרם על-ליבך תמיד;    עונדם, על-גרגרותיך.
ו,כב  בהתהלכך, תנחה אותך--    בשוכבך, תשמור עליך;
והקיצות,    היא תשיחך.
ו,כג  כי נר מצוה, ותורה אור;    ודרך חיים, תוכחות מוסר.
ו,כד  לשמורך, מאשת רע;    מחלקת, לשון נוכרייה.
ו,כה  אל-תחמוד יופייה, בלבבך;    ואל-תיקחך, בעפעפיה.
ו,כו  כי בעד-אישה זונה,    עד-כיכר-לחם:
ואשת איש--    נפש יקרה תצוד.

ו,כז  היחתה איש אש בחיקו;    ובגדיו, לא תישרפנה.
ו,כח  אם-יהלך איש, על-הגחלים;    ורגליו, לא תיכווינה.
ו,כט  כן--הבא, אל-אשת ריעהו:    לא-יינקה, כל-הנוגע בה.
ו,ל  לא-יבוזו לגנב, כי יגנוב--    למלא נפשו, כי ירעב.
ו,לא  ונמצא, ישלם שבעתיים:    את-כל-הון ביתו ייתן.
ו,לב  נואף אישה חסר-לב;    משחית נפשו, הוא יעשנה.
ו,לג  נגע-וקלון ימצא;    וחרפתו, לא תימחה.
ו,לד  כי-קנאה חמת-גבר;    ולא-יחמול, ביום נקם.
ו,לה  לא-יישא, פני כל-כופר;    ולא-יאבה, כי תרבה-שוחד.

ז,א  בני, שמור אמריי;    ומצוותיי, תצפון איתך.
ז,ב  שמור מצוותיי וחיה;    ותורתי, כאישון עיניך.
ז,ג  קושרם על-אצבעותיך;    כותבם, על-לוח ליבך.
ז,ד  אמור לחכמה, אחותי את;    ומודע, לבינה תקרא.
ז,ה  לשמורך, מאישה זרה;    מנוכרייה, אמריה החליקה.
ז,ו  כי, בחלון ביתי--    בעד אשנבי נשקפתי.
ז,ז  וארא בפתיים, אבינה בבנים--    נער חסר-לב.
ז,ח  עובר בשוק, אצל פינה;    ודרך ביתה יצעד.
ז,ט  בנשף-בערב יום;    באישון לילה, ואפילה.
ז,י  והנה אישה, לקראתו;    שית זונה, ונצורת לב.
ז,יא  הומייה היא וסוררת;    בביתה, לא-ישכנו רגליה.
ז,יב  פעם, בחוץ--פעם ברחובות;    ואצל כל-פינה תארוב.
ז,יג  והחזיקה בו, ונשקה לו;    העזה פניה, ותאמר לו.
ז,יד  זבחי שלמים עליי;    היום, שילמתי נדריי.
ז,טו  על-כן, יצאתי לקראתך;    לשחר פניך, ואמצאך.
ז,טז  מרבדים, רבדתי ערשי;    חטובות, אטון מצריים.
ז,יז  נפתי משכבי--    מור אהלים, וקינמון.
ז,יח  לכה נרווה דודים, עד-הבוקר;    נתעלסה, באוהבים.
ז,יט  כי אין האיש בביתו;    הלך, בדרך מרחוק.
ז,כ  צרור-הכסף, לקח בידו;    ליום הכסא, יבוא ביתו.
ז,כא  הטתו, ברוב לקחה;    בחלק שפתיה, תדיחנו.
ז,כב  הולך אחריה, פתאום:    כשור, אל-טבח יבוא; וכעכס, אל-מוסר אוויל.
ז,כג  עד יפלח חץ, כבדו--    כמהר ציפור אל-פח;
ולא-ידע,    כי-בנפשו הוא.
ז,כד  ועתה בנים, שמעו-לי;    והקשיבו, לאמרי-פי.
ז,כה  אל-ישט אל-דרכיה ליבך;    אל-תתע, בנתיבותיה.
ז,כו  כי-רבים חללים הפילה;    ועצומים, כל-הרוגיה.
ז,כז  דרכי שאול ביתה;    יורדות, אל-חדרי-מוות.

ח,א  הלוא-חכמה תקרא;    ותבונה, תיתן קולה.
ח,ב  בראש-מרומים עלי-דרך;    בית נתיבות ניצבה.
ח,ג  ליד-שערים לפי-קרת;    מבוא פתחים תרונה.
ח,ד  אליכם אישים אקרא;    וקולי, אל-בני אדם.
ח,ה  הבינו פתיים עורמה;    וכסילים, הבינו לב.
ח,ו  שמעו, כי-נגידים אדבר;    ומפתח שפתיי, מישרים.
ח,ז  כי-אמת, יהגה חיכי;    ותועבת שפתיי רשע.
ח,ח  בצדק כל-אמרי-פי:    אין בהם, נפתל ועיקש.
ח,ט  כולם נכוחים, למבין;    וישרים, למוצאי דעת.
ח,י  קחו-מוסרי ואל-כסף;    ודעת, מחרוץ נבחר.
ח,יא  כי-טובה חכמה, מפנינים;    וכל-חפצים, לא ישוו-בה.
ח,יב  אני-חכמה, שכנתי עורמה;    ודעת מזימות אמצא.
ח,יג  יראת יהוה,    שנאות-רע:
גאה וגאון ודרך רע, ופי תהפוכות    שנאתי.
ח,יד  לי-עצה, ותושייה;    אני בינה, לי גבורה.
ח,טו  בי, מלכים ימלוכו;    ורוזנים, יחוקקו צדק.
ח,טז  בי, שרים ישורו;    ונדיבים, כל-שופטי צדק.
ח,יז  אני, אוהביי אהב;    ומשחריי, ימצאונני.
ח,יח  עושר-וכבוד איתי;    הון עתק, וצדקה.
ח,יט  טוב פריי, מחרוץ ומפז;    ותבואתי, מכסף נבחר.
ח,כ  באורח-צדקה אהלך;    בתוך, נתיבות משפט.
ח,כא  להנחיל אוהביי יש;    ואוצרותיהם אמלא.
ח,כב  יהוה--קנני, ראשית דרכו:    קדם מפעליו מאז.
ח,כג  מעולם, ניסכתי מראש--    מקדמי-ארץ.
ח,כד  באין-תהומות חוללתי;    באין מעיינות, נכבדי-מים.
ח,כה  בטרם הרים הוטבעו;    לפני גבעות חוללתי.
ח,כו  עד-לא עשה, ארץ וחוצות;    וראש, עפרות תבל.
ח,כז  בהכינו שמיים, שם אני;    בחוקו חוג, על-פני תהום.
ח,כח  באמצו שחקים ממעל;    בעזוז, עינות תהום.
ח,כט  בשומו לים, חוקו, ומים, לא יעברו-פיו;    בחוקו, מוסדי ארץ.
ח,ל  ואהיה אצלו, אמון:    ואהיה שעשועים, יום יום; משחקת לפניו בכל-עת.
ח,לא  משחקת, בתבל ארצו;    ושעשועיי, את-בני אדם.

ח,לב  ועתה בנים, שמעו-לי;    ואשרי, דרכיי ישמורו.
ח,לג  שמעו מוסר וחכמו;    ואל-תפרעו.
ח,לד  אשרי אדם, שומע-לי:    לשקוד על-דלתותיי, יום יום--לשמור, מזוזות פתחיי.
ח,לה  כי מוצאי, מצא חיים;    ויפק רצון, מיהוה.
ח,לו  וחוטאי, חומס נפשו;    כל-משנאיי, אהבו מוות.
ט,א  חכמות, בנתה ביתה;    חצבה עמודיה שבעה.
ט,ב  טבחה טבחה, מסכה יינה;    אף, ערכה שולחנה.
ט,ג  שלחה נערותיה תקרא--    על-גפי, מרומי קרת.
ט,ד  מי-פתי, יסור הנה;    חסר-לב, אמרה לו.
ט,ה  לכו, לחמו בלחמי;    ושתו, ביין מסכתי.
ט,ו  עזבו פתיים וחיו;    ואשרו, בדרך בינה.
ט,ז  יוסר, לץ--לוקח לו קלון;    ומוכיח לרשע מומו.
ט,ח  אל-תוכח לץ, פן-ישנאך;    הוכח לחכם, ויאהבך.
ט,ט  תן לחכם, ויחכם-עוד;    הודע לצדיק, ויוסף לקח.
ט,י  תחילת חכמה, יראת יהוה;    ודעת קדושים בינה.
ט,יא  כי-בי, ירבו ימיך;    ויוסיפו לך, שנות חיים.
ט,יב  אם-חכמת, חכמת לך;    ולצת, לבדך תישא.
ט,יג  אשת כסילות, הומייה;    פתיות, ובל-ידעה מה.
ט,יד  וישבה, לפתח ביתה--    על-כיסא, מרומי קרת.
ט,טו  לקרוא לעוברי-דרך;    המיישרים, אורחותם.
ט,טז  מי-פתי, יסור הנה;    וחסר-לב, ואמרה לו.
ט,יז  מים-גנובים ימתקו;    ולחם סתרים ינעם.
ט,יח  ולא-ידע, כי-רפאים שם;    בעמקי שאול קרואיה.
י,א                  משלי, שלמה:
בן חכם, ישמח-אב;    ובן כסיל, תוגת אימו.
י,ב  לא-יועילו, אוצרות רשע;    וצדקה, תציל ממוות.
י,ג  לא-ירעיב יהוה, נפש צדיק;    והוות רשעים יהדוף.
י,ד  ראש--עושה כף-רמייה;    ויד חרוצים תעשיר.
י,ה  אוגר בקיץ, בן משכיל;    נרדם בקציר, בן מביש.
י,ו  ברכות, לראש צדיק;    ופי רשעים, יכסה חמס.
י,ז  זכר צדיק, לברכה;    ושם רשעים ירקב.
י,ח  חכם-לב, ייקח מצוות;    ואוויל שפתיים, יילבט.
י,ט  הולך בתום, ילך בטח;    ומעקש דרכיו, ייוודע.
י,י  קורץ עין, ייתן עצבת;    ואוויל שפתיים, יילבט.
י,יא  מקור חיים, פי צדיק;    ופי רשעים, יכסה חמס.
י,יב  שנאה, תעורר מדנים;    ועל כל-פשעים, תכסה אהבה.
י,יג  בשפתי נבון, תימצא חכמה;    ושבט, לגו חסר-לב.
י,יד  חכמים יצפנו-דעת;    ופי-אוויל, מחיתה קרובה.
י,טו  הון עשיר, קרית עוזו;    מחיתת דלים רישם.
י,טז  פעולת צדיק לחיים;    תבואת רשע לחטאת.
י,יז  אורח לחיים, שומר מוסר;    ועוזב תוכחת מתעה.
י,יח  מכסה שנאה, שפתי-שקר;    ומוציא דיבה, הוא כסיל.
י,יט  ברוב דברים, לא יחדל-פשע;    וחושך שפתיו משכיל.
י,כ  כסף נבחר, לשון צדיק;    לב רשעים כמעט.
י,כא  שפתי צדיק, ירעו רבים;    ואווילים, בחסר-לב ימותו.
י,כב  ברכת יהוה, היא תעשיר;    ולא-יוסיף עצב עימה.
י,כג  כשחוק לכסיל, עשות זימה;    וחכמה, לאיש תבונה.
י,כד  מגורת רשע, היא תבואנו;    ותאוות צדיקים ייתן.
י,כה  כעבור סופה, ואין רשע;    וצדיק, יסוד עולם.
י,כו  כחומץ, לשיניים--וכעשן לעיניים:    כן העצל, לשולחיו.
י,כז  יראת יהוה, תוסיף ימים;    ושנות רשעים תקצורנה.
י,כח  תוחלת צדיקים שמחה;    ותקוות רשעים תאבד.
י,כט  מעוז לתום, דרך יהוה;    ומחיתה, לפועלי אוון.
י,ל  צדיק, לעולם בל-יימוט;    ורשעים, לא ישכנו-ארץ.
י,לא  פי-צדיק, ינוב חכמה;    ולשון תהפוכות, תיכרת.
י,לב  שפתי צדיק, יידעון רצון;    ופי רשעים, תהפוכות.
יא,א  מאזני מרמה, תועבת יהוה;    ואבן שלמה רצונו.
יא,ב  בא-זדון, ויבוא קלון;    ואת-צנועים חכמה.
יא,ג  תומת ישרים תנחם;    וסלף בוגדים ישודם.
יא,ד  לא-יועיל הון, ביום עברה;    וצדקה, תציל ממוות.
יא,ה  צדקת תמים, תיישר דרכו;    וברשעתו, ייפול רשע.
יא,ו  צדקת ישרים, תצילם;    ובהוות, בוגדים יילכדו.
יא,ז  במות אדם רשע, תאבד תקווה;    ותוחלת אונים אבדה.
יא,ח  צדיק, מצרה נחלץ;    ויבוא רשע תחתיו.
יא,ט  בפה--חנף, ישחית ריעהו;    ובדעת, צדיקים ייחלצו.
יא,י  בטוב צדיקים, תעלוץ קריה;    ובאבוד רשעים רינה.
יא,יא  בברכת ישרים, תרום קרת;    ובפי רשעים, תיהרס.
יא,יב  בז-לריעהו חסר-לב;    ואיש תבונות יחריש.
יא,יג  הולך רכיל, מגלה-סוד;    ונאמן-רוח, מכסה דבר.
יא,יד  באין תחבולות, ייפול-עם;    ותשועה, ברוב יועץ.
יא,טו  רע-ירוע, כי-ערב זר;    ושונא תוקעים בוטח.
יא,טז  אשת-חן, תתמוך כבוד;    ועריצים, יתמכו-עושר.
יא,יז  גומל נפשו, איש חסד;    ועוכר שארו, אכזרי.
יא,יח  רשע--עושה פעולת-שקר;    וזורע צדקה, שכר אמת.
יא,יט  כן-צדקה לחיים;    ומרדף רעה למותו.
יא,כ  תועבת יהוה, עיקשי-לב;    ורצונו, תמימי דרך.
יא,כא  יד ליד, לא-יינקה רע;    וזרע צדיקים נמלט.
יא,כב  נזם זהב, באף חזיר--    אישה יפה, וסרת טעם.
יא,כג  תאוות צדיקים אך-טוב;    תקוות רשעים עברה.
יא,כד  יש מפזר, ונוסף עוד;    וחושך מיושר, אך-למחסור.
יא,כה  נפש-ברכה תדושן;    ומרווה, גם-הוא יורא.
יא,כו  מונע בר, ייקבוהו לאום;    וברכה, לראש משביר.
יא,כז  שוחר טוב, יבקש רצון;    ודורש רעה תבואנו.
יא,כח  בוטח בעושרו, הוא ייפול;    וכעלה, צדיקים יפרחו.
יא,כט  עוכר ביתו, ינחל-רוח;    ועבד אוויל, לחכם-לב.
יא,ל  פרי-צדיק, עץ חיים;    ולוקח נפשות חכם.
יא,לא  הן צדיק, בארץ ישולם;    אף, כי-רשע וחוטא.
יב,א  אוהב מוסר, אוהב דעת;    ושונא תוכחת בער.
יב,ב  טוב--יפיק רצון, מיהוה;    ואיש מזימות ירשיע.
יב,ג  לא-ייכון אדם ברשע;    ושורש צדיקים, בל-יימוט.
יב,ד  אשת-חיל, עטרת בעלה;    וכרקב בעצמותיו מבישה.
יב,ה  מחשבות צדיקים משפט;    תחבולות רשעים מרמה.
יב,ו  דברי רשעים ארוב-דם;    ופי ישרים, יצילם.
יב,ז  הפוך רשעים ואינם;    ובית צדיקים יעמוד.
יב,ח  לפי-שכלו, יהולל-איש;    ונעווה-לב, יהיה לבוז.
יב,ט  טוב נקלה, ועבד לו--    ממתכבד, וחסר-לחם.
יב,י  יודע צדיק, נפש בהמתו;    ורחמי רשעים, אכזרי.
יב,יא  עובד אדמתו, ישבע-לחם;    ומרדף ריקים חסר-לב.
יב,יב  חמד רשע, מצוד רעים;    ושורש צדיקים ייתן.
יב,יג  בפשע שפתיים, מוקש רע;    וייצא מצרה צדיק.
יב,יד  מפרי פי-איש, ישבע-טוב;    וגמול ידי-אדם, ישיב לו.
יב,טו  דרך אוויל, ישר בעיניו;    ושומע לעצה חכם.
יב,טז  אוויל--ביום, ייוודע כעסו;    וכוסה קלון ערום.
יב,יז  יפיח אמונה, יגיד צדק;    ועד שקרים מרמה.
יב,יח  יש בוטה, כמדקרות חרב;    ולשון חכמים מרפא.
יב,יט  שפת-אמת, תיכון לעד;    ועד-ארגיעה, לשון שקר.
יב,כ  מרמה, בלב-חורשי רע;    וליועצי שלום שמחה.
יב,כא  לא-יאונה לצדיק כל-אוון;    ורשעים, מלאו רע.
יב,כב  תועבת יהוה, שפתי-שקר;    ועושי אמונה רצונו.
יב,כג  אדם ערום, כוסה דעת;    ולב כסילים, יקרא איוולת.
יב,כד  יד-חרוצים תמשול;    ורמייה, תהיה למס.
יב,כה  דאגה בלב-איש ישחנה;    ודבר טוב ישמחנה.
יב,כו  יתר מריעהו צדיק;    ודרך רשעים תתעם.
יב,כז  לא-יחרוך רמייה צידו;    והון-אדם יקר חרוץ.
יב,כח  באורח-צדקה חיים;    ודרך נתיבה אל-מוות.
יג,א  בן חכם, מוסר אב;    ולץ, לא-שמע גערה.
יג,ב  מפרי פי-איש, יאכל טוב;    ונפש בוגדים חמס.
יג,ג  נוצר פיו, שומר נפשו;    פושק שפתיו, מחיתה-לו.
יג,ד  מתאווה ואין, נפשו עצל;    ונפש חרוצים תדושן.
יג,ה  דבר-שקר, ישנא צדיק;    ורשע, יבאיש ויחפיר.
יג,ו  צדקה, תיצור תום-דרך;    ורשעה, תסלף חטאת.
יג,ז  יש מתעשר, ואין כול;    מתרושש, והון רב.
יג,ח  כופר נפש-איש עושרו;    ורש, לא-שמע גערה.
יג,ט  אור-צדיקים ישמח;    ונר רשעים ידעך.
יג,י  רק-בזדון, ייתן מצה;    ואת-נועצים חכמה.
יג,יא  הון, מהבל ימעט;    וקובץ על-יד ירבה.
יג,יב  תוחלת ממושכה, מחלה-לב;    ועץ חיים, תאווה באה.
יג,יג  בז לדבר, ייחבל לו;    וירא מצוה, הוא ישולם.
יג,יד  תורת חכם, מקור חיים--    לסור, ממוקשי מוות.
יג,טו  שכל-טוב, ייתן-חן;    ודרך בוגדים איתן.
יג,טז  כל-ערום, יעשה בדעת;    וכסיל, יפרוש איוולת.
יג,יז  מלאך רשע, ייפול ברע;    וציר אמונים מרפא.
יג,יח  ריש וקלון, פורע מוסר;    ושומר תוכחת יכובד.
יג,יט  תאווה נהיה, תערב לנפש;    ותועבת כסילים, סור מרע.
יג,כ  הולך את-חכמים יחכם;    ורועה כסילים ירוע.
יג,כא  חטאים, תרדף רעה;    ואת-צדיקים, ישלם-טוב.
יג,כב  טוב--ינחיל בני-בנים;    וצפון לצדיק, חיל חוטא.
יג,כג  רוב-אוכל, ניר ראשים;    ויש נספה, בלא משפט.
יג,כד  חושך שבטו, שונא בנו;    ואוהבו, שיחרו מוסר.
יג,כה  צדיק--אוכל, לשובע נפשו;    ובטן רשעים תחסר.
יד,א  חכמות נשים, בנתה ביתה;    ואיוולת, בידיה תהרסנו.
יד,ב  הולך ביושרו, ירא יהוה;    ונלוז דרכיו בוזהו.
יד,ג  בפי-אוויל, חוטר גאווה;    ושפתי חכמים, תשמורם.
יד,ד  באין אלפים, איבוס בר;    ורוב-תבואות, בכוח שור.
יד,ה  עד אמונים, לא יכזב;    ויפיח כזבים, עד שקר.
יד,ו  ביקש-לץ חכמה ואין;    ודעת לנבון נקל.
יד,ז  לך מנגד, לאיש כסיל;    ובל-ידעת, שפתי-דעת.
יד,ח  חכמת ערום, הבין דרכו;    ואיוולת כסילים מרמה.
יד,ט  אווילים, יליץ אשם;    ובין ישרים רצון.
יד,י  לב--יודע, מורת נפשו;    ובשמחתו, לא-יתערב זר.
יד,יא  בית רשעים, יישמד;    ואוהל ישרים יפריח.
יד,יב  יש דרך ישר, לפני-איש;    ואחריתה, דרכי-מוות.
יד,יג  גם-בשחוק יכאב-לב;    ואחריתה שמחה תוגה.
יד,יד  מדרכיו ישבע, סוג לב;    ומעליו, איש טוב.
יד,טו  פתי, יאמין לכל-דבר;    וערום, יבין לאשורו.
יד,טז  חכם ירא, וסר מרע;    וכסיל, מתעבר ובוטח.
יד,יז  קצר-אפיים, יעשה איוולת;    ואיש מזימות, יישנא.
יד,יח  נחלו פתיים איוולת;    וערומים, יכתירו דעת.
יד,יט  שחו רעים, לפני טובים;    ורשעים, על-שערי צדיק.
יד,כ  גם-לריעהו, יישנא רש;    ואוהבי עשיר רבים.
יד,כא  בז-לריעהו חוטא;    ומחונן ענווים אשריו.
יד,כב  הלוא-יתעו, חורשי רע;    וחסד ואמת, חורשי טוב.
יד,כג  בכל-עצב, יהיה מותר;    ודבר-שפתיים, אך-למחסור.
יד,כד  עטרת חכמים עושרם;    איוולת כסילים איוולת.
יד,כה  מציל נפשות, עד אמת;    ויפיח כזבים מרמה.
יד,כו  ביראת יהוה, מבטח-עוז;    ולבניו, יהיה מחסה.
יד,כז  יראת יהוה, מקור חיים--    לסור, ממוקשי מוות.
יד,כח  ברוב-עם הדרת-מלך;    ובאפס לאום, מחיתת רזון.
יד,כט  ארך אפיים, רב-תבונה;    וקצר-רוח, מרים איוולת.
יד,ל  חיי בשרים, לב מרפא;    ורקב עצמות קנאה.
יד,לא  עושק דל, חירף עושהו;    ומכבדו, חונן אביון.
יד,לב  ברעתו, יידחה רשע;    וחוסה במותו צדיק.
יד,לג  בלב נבון, תנוח חכמה;    ובקרב כסילים, תיוודע.
יד,לד  צדקה תרומם-גוי;    וחסד לאומים חטאת.
יד,לה  רצון-מלך, לעבד משכיל;    ועברתו, תהיה מביש.
טו,א  מענה-רך, ישיב חמה;    ודבר-עצב, יעלה-אף.
טו,ב  לשון חכמים, תיטיב דעת;    ופי כסילים, יביע איוולת.
טו,ג  בכל-מקום, עיני יהוה;    צופות, רעים וטובים.
טו,ד  מרפא לשון, עץ חיים;    וסלף בה, שבר ברוח.
טו,ה  אוויל--ינאץ, מוסר אביו;    ושומר תוכחת יערים.
טו,ו  בית צדיק, חוסן רב;    ובתבואת רשע נעכרת.
טו,ז  שפתי חכמים, יזרו דעת;    ולב כסילים לא-כן.
טו,ח  זבח רשעים, תועבת יהוה;    ותפילת ישרים רצונו.
טו,ט  תועבת יהוה, דרך רשע;    ומרדף צדקה יאהב.
טו,י  מוסר רע, לעוזב אורח;    שונא תוכחת ימות.
טו,יא  שאול ואבדון, נגד יהוה;    אף, כי-ליבות בני-אדם.
טו,יב  לא יאהב-לץ, הוכח לו;    אל-חכמים, לא ילך.
טו,יג  לב שמח, ייטיב פנים;    ובעצבת-לב, רוח נכאה.
טו,יד  לב נבון, יבקש-דעת;    ופי כסילים, ירעה איוולת.
טו,טו  כל-ימי עני רעים;    וטוב-לב, משתה תמיד.
טו,טז  טוב-מעט, ביראת יהוה--    מאוצר רב, ומהומה בו.
טו,יז  טוב ארוחת ירק, ואהבה-שם--    משור אבוס, ושנאה-בו.
טו,יח  איש חמה, יגרה מדון;    וארך אפיים, ישקיט ריב.
טו,יט  דרך עצל, כמשוכת חדק;    ואורח ישרים סלולה.
טו,כ  בן חכם, ישמח-אב;    וכסיל אדם, בוזה אימו.
טו,כא  איוולת, שמחה לחסר-לב;    ואיש תבונה, יישר-לכת.
טו,כב  הפר מחשבות, באין סוד;    וברוב יועצים תקום.
טו,כג  שמחה לאיש, במענה-פיו;    ודבר בעיתו מה-טוב.
טו,כד  אורח חיים, למעלה למשכיל--    למען סור, משאול מטה.
טו,כה  בית גאים, ייסח יהוה;    ויצב, גבול אלמנה.
טו,כו  תועבת יהוה, מחשבות רע;    וטהורים, אמרי-נועם.
טו,כז  עוכר ביתו, בוצע בצע;    ושונא מתנות יחיה.
טו,כח  לב צדיק, יהגה לענות;    ופי רשעים, יביע רעות.
טו,כט  רחוק יהוה, מרשעים;    ותפילת צדיקים ישמע.
טו,ל  מאור-עיניים, ישמח-לב;    שמועה טובה, תדשן-עצם.
טו,לא  אוזן--שומעת, תוכחת חיים:    בקרב חכמים תלין.
טו,לב  פורע מוסר, מואס נפשו;    ושומע תוכחת, קונה לב.
טו,לג  יראת יהוה, מוסר חכמה;    ולפני כבוד ענווה.
טז,א  לאדם מערכי-לב;    ומיהוה, מענה לשון.
טז,ב  כל-דרכי-איש, זך בעיניו;    ותוכן רוחות יהוה.
טז,ג  גול אל-יהוה מעשיך;    וייכונו, מחשבותיך.
טז,ד  כול פעל יהוה, למענהו;    וגם-רשע, ליום רעה.
טז,ה  תועבת יהוה, כל-גבה-לב;    יד ליד, לא יינקה.
טז,ו  בחסד ואמת, יכופר עוון;    וביראת יהוה, סור מרע.
טז,ז  ברצות יהוה, דרכי-איש;    גם-אויביו, ישלים איתו.
טז,ח  טוב-מעט, בצדקה--    מרוב תבואות, בלא משפט.
טז,ט  לב אדם, יחשב דרכו;    ויהוה, יכין צעדו.
טז,י  קסם על-שפתי-מלך;    במשפט, לא ימעל-פיו.
טז,יא  פלס, ומאזני משפט--ליהוה;    מעשהו, כל-אבני-כיס.
טז,יב  תועבת מלכים, עשות רשע:    כי בצדקה, ייכון כיסא.
טז,יג  רצון מלכים, שפתי-צדק;    ודובר ישרים יאהב.
טז,יד  חמת-מלך מלאכי-מוות;    ואיש חכם יכפרנה.
טז,טו  באור-פני-מלך חיים;    ורצונו, כעב מלקוש.
טז,טז  קנה-חכמה--מה-טוב מחרוץ;    וקנות בינה, נבחר מכסף.
טז,יז  מסילת ישרים, סור מרע;    שומר נפשו, נוצר דרכו.
טז,יח  לפני-שבר גאון;    ולפני כישלון, גובה רוח.
טז,יט  טוב שפל-רוח, את-ענווים;    מחלק שלל, את-גאים.
טז,כ  משכיל על-דבר, ימצא-טוב;    ובוטח ביהוה אשריו.
טז,כא  לחכם-לב, ייקרא נבון;    ומתק שפתיים, יוסיף לקח.
טז,כב  מקור חיים, שכל בעליו;    ומוסר אווילים איוולת.
טז,כג  לב חכם, ישכיל פיהו;    ועל-שפתיו, יוסיף לקח.
טז,כד  צוף-דבש, אמרי-נועם;    מתוק לנפש, ומרפא לעצם.
טז,כה  יש דרך ישר, לפני-איש;    ואחריתה, דרכי-מוות.
טז,כו  נפש עמל, עמלה לו:    כי-אכף עליו פיהו.
טז,כז  איש בלייעל, כורה רעה;    ועל-שפתו, כאש צרבת.
טז,כח  איש תהפוכות, ישלח מדון;    ונרגן, מפריד אלוף.
טז,כט  איש חמס, יפתה ריעהו;    והוליכו, בדרך לא-טוב.
טז,ל  עוצה עיניו, לחשוב תהפוכות;    קורץ שפתיו, כילה רעה.
טז,לא  עטרת תפארת שיבה;    בדרך צדקה, תימצא.
טז,לב  טוב ארך אפיים, מגיבור;    ומושל ברוחו, מלוכד עיר.
טז,לג  בחיק, יוטל את-הגורל;    ומיהוה, כל-משפטו.
יז,א  טוב פת חרבה, ושלווה-בה--    מבית, מלא זבחי-ריב.
יז,ב  עבד-משכיל--ימשול, בבן מביש;    ובתוך אחים, יחלוק נחלה.
יז,ג  מצרף לכסף, וכור לזהב;    ובוחן ליבות יהוה.
יז,ד  מרע, מקשיב על-שפת-אוון;    שקר מזין, על-לשון הוות.
יז,ה  לועג לרש, חירף עושהו;    שמח לאיד, לא יינקה.
יז,ו  עטרת זקנים, בני בנים;    ותפארת בנים אבותם.
יז,ז  לא-נאוה לנבל שפת-יתר;    אף, כי-לנדיב שפת-שקר.
יז,ח  אבן-חן השוחד, בעיני בעליו;    אל-כל-אשר יפנה ישכיל.
יז,ט  מכסה-פשע, מבקש אהבה;    ושונה בדבר, מפריד אלוף.
יז,י  תחת גערה במבין--    מהכות כסיל מאה.
יז,יא  אך-מרי יבקש-רע;    ומלאך אכזרי, ישולח-בו.
יז,יב  פגוש דוב שכול באיש;    ואל-כסיל, באיוולתו.
יז,יג  משיב רעה, תחת טובה--    לא-תמוש רעה, מביתו.
יז,יד  פוטר מים, ראשית מדון;    ולפני התגלע, הריב נטוש.
יז,טו  מצדיק רשע, ומרשיע צדיק--    תועבת יהוה, גם-שניהם.
יז,טז  למה-זה מחיר ביד-כסיל--    לקנות חכמה ולב-אין.
יז,יז  בכל-עת, אוהב הריע;    ואח לצרה, ייוולד.
יז,יח  אדם חסר-לב, תוקע כף;    עורב ערובה, לפני ריעהו.
יז,יט  אוהב פשע, אוהב מצה;    מגביה פתחו, מבקש-שבר.
יז,כ  עיקש-לב, לא ימצא-טוב;    ונהפך בלשונו, ייפול ברעה.
יז,כא  יולד כסיל, לתוגה לו;    ולא-ישמח, אבי נבל.
יז,כב  לב שמח, ייטיב גהה;    ורוח נכאה, תייבש-גרם.
יז,כג  שוחד מחיק, רשע ייקח--    להטות, אורחות משפט.
יז,כד  את-פני מבין חכמה;    ועיני כסיל, בקצה-ארץ.
יז,כה  כעס לאביו, בן כסיל;    וממר, ליולדתו.
יז,כו  גם ענוש לצדיק לא-טוב--    להכות נדיבים על-יושר.
יז,כז  חושך אמריו, יודע דעת;    יקר-רוח, איש תבונה.
יז,כח  גם אוויל מחריש, חכם ייחשב;    אוטם שפתיו נבון.
יח,א  לתאווה, יבקש נפרד;    בכל-תושייה, יתגלע.
יח,ב  לא-יחפוץ כסיל, בתבונה:    כי, אם-בהתגלות ליבו.
יח,ג  בבוא-רשע, בא גם-בוז;    ועם-קלון חרפה.
יח,ד  מים עמוקים, דברי פי-איש;    נחל נובע, מקור חכמה.
יח,ה  שאת פני-רשע לא-טוב--    להטות צדיק, במשפט.
יח,ו  שפתי כסיל, יבואו בריב;    ופיו, למהלומות יקרא.
יח,ז  פי-כסיל, מחיתה-לו;    ושפתיו, מוקש נפשו.
יח,ח  דברי נרגן, כמתלהמים;    והם, ירדו חדרי-בטן.
יח,ט  גם, מתרפה במלאכתו--    אח הוא, לבעל משחית.
יח,י  מגדל-עוז, שם יהוה;    בו-ירוץ צדיק ונשגב.
יח,יא  הון עשיר, קרית עוזו;    וכחומה נשגבה, במשכיתו.
יח,יב  לפני-שבר, יגבה לב-איש;    ולפני כבוד ענווה.
יח,יג  משיב דבר, בטרם ישמע--    איוולת היא-לו, וכלימה.
יח,יד  רוח-איש, יכלכל מחלהו;    ורוח נכאה, מי יישאנה.
יח,טו  לב נבון, יקנה-דעת;    ואוזן חכמים, תבקש-דעת.
יח,טז  מתן אדם, ירחיב לו;    ולפני גדולים ינחנו.
יח,יז  צדיק הראשון בריבו;    ובא-ריעהו, וחקרו.
יח,יח  מדיינים, ישבית הגורל;    ובין עצומים יפריד.
יח,יט  אח--נפשע מקרית-עוז;    ומדיינים, כבריח ארמון.
יח,כ  מפרי פי-איש, תשבע בטנו;    תבואת שפתיו ישבע.
יח,כא  מוות וחיים, ביד-לשון;    ואוהביה, יאכל פרייה.
יח,כב  מצא אישה, מצא טוב;    ויפק רצון, מיהוה.
יח,כג  תחנונים ידבר-רש;    ועשיר, יענה עזות.
יח,כד  איש ריעים, להתרועע;    ויש אוהב, דבק מאח.
יט,א  טוב-רש, הולך בתומו--    מעיקש שפתיו, והוא כסיל.
יט,ב  גם בלא-דעת נפש לא-טוב;    ואץ ברגליים חוטא.
יט,ג  איוולת אדם, תסלף דרכו;    ועל-יהוה, יזעף ליבו.
יט,ד  הון--יוסיף, ריעים רבים;    ודל, מריעהו ייפרד.
יט,ה  עד שקרים, לא יינקה;    ויפיח כזבים, לא יימלט.
יט,ו  רבים, יחלו פני-נדיב;    וכל-הריע, לאיש מתן.
יט,ז  כל אחי-רש, שנאוהו--    אף כי מריעיהו, רחקו ממנו;
מרדף אמרים    לו-המה.
יט,ח  קונה-לב, אוהב נפשו;    שומר תבונה, למצוא-טוב.
יט,ט  עד שקרים, לא יינקה;    ויפיח כזבים יאבד.

יט,י  לא-נאוה לכסיל תענוג;    אף, כי-לעבד משול בשרים.
יט,יא  שכל אדם, האריך אפו;    ותפארתו, עבור על-פשע.
יט,יב  נהם ככפיר, זעף מלך;    וכטל על-עשב רצונו.
יט,יג  הוות לאביו, בן כסיל;    ודלף טורד, מדייני אישה.
יט,יד  בית והון, נחלת אבות;    ומיהוה, אישה משכלת.
יט,טו  עצלה, תפיל תרדמה;    ונפש רמייה תרעב.
יט,טז  שומר מצוה, שומר נפשו;    בוזה דרכיו ימות.
יט,יז  מלווה יהוה, חונן דל;    וגמולו, ישלם-לו.
יט,יח  יסר בנך, כי-יש תקווה;    ואל-המיתו, אל-תישא נפשך.
יט,יט  גדול-חמה, נושא עונש:    כי אם-תציל, ועוד תוסיף.
יט,כ  שמע עצה, וקבל מוסר--    למען, תחכם באחריתך.
יט,כא  רבות מחשבות בלב-איש;    ועצת יהוה, היא תקום.
יט,כב  תאוות אדם חסדו;    וטוב-רש, מאיש כזב.
יט,כג  יראת יהוה לחיים;    ושבע ילין, בל-ייפקד רע.
יט,כד  טמן עצל ידו, בצלחת;    גם-אל-פיהו, לא ישיבנה.
יט,כה  לץ תכה, ופתי יערים;    והוכיח לנבון, יבין דעת.
יט,כו  משדד-אב, יבריח אם--    בן, מביש ומחפיר.
יט,כז  חדל-בני, לשמוע מוסר;    לשגות, מאמרי-דעת.
יט,כח  עד בלייעל, יליץ משפט;    ופי רשעים, יבלע-אוון.
יט,כט  נכונו ללצים שפטים;    ומהלומות, לגו כסילים.
כ,א  לץ היין, הומה שיכר;    וכל-שוגה בו, לא יחכם.
כ,ב  נהם ככפיר, אימת מלך;    מתעברו, חוטא נפשו.
כ,ג  כבוד לאיש, שבת מריב;    וכל-אוויל, יתגלע.
כ,ד  מחורף, עצל לא-יחרוש;    ושאל בקציר ואין.
כ,ה  מים עמוקים, עצה בלב-איש;    ואיש תבונה ידלנה.
כ,ו  רוב-אדם--יקרא, איש חסדו;    ואיש אמונים, מי ימצא.
כ,ז  מתהלך בתומו צדיק;    אשרי בניו אחריו.
כ,ח  מלך, יושב על-כיסא-דין--    מזרה בעיניו כל-רע.
כ,ט  מי-יאמר, זיכיתי ליבי;    טהרתי, מחטאתי.
כ,י  אבן ואבן, איפה ואיפה--    תועבת יהוה, גם-שניהם.
כ,יא  גם במעלליו, יתנכר-נער--    אם-זך ואם-ישר פועלו.
כ,יב  אוזן שומעת, ועין רואה--    יהוה, עשה גם-שניהם.
כ,יג  אל-תאהב שינה, פן-תיוורש;    פקח עיניך שבע-לחם.
כ,יד  רע רע, יאמר הקונה;    ואוזל לו, אז יתהלל.
כ,טו  יש זהב, ורוב-פנינים;    וכלי יקר, שפתי-דעת.
כ,טז  לקח-בגדו, כי-ערב זר;    ובעד נוכרייה חבלהו.
כ,יז  ערב לאיש, לחם שקר;    ואחר, יימלא-פיהו חצץ.
כ,יח  מחשבות, בעצה תיכון;    ובתחבולות, עשה מלחמה.
כ,יט  גולה-סוד, הולך רכיל;    ולפותה שפתיו, לא תתערב.
כ,כ  מקלל, אביו ואימו--    ידעך נרו, באשון חושך.
כ,כא  נחלה, מבוהלת בראשונה;    ואחריתה, לא תבורך.
כ,כב  אל-תאמר אשלמה-רע;    קווה ליהוה, ויושע לך.
כ,כג  תועבת יהוה, אבן ואבן;    ומאזני מרמה לא-טוב.
כ,כד  מיהוה מצעדי-גבר;    ואדם, מה-יבין דרכו.
כ,כה  מוקש אדם, ילע קודש;    ואחר נדרים לבקר.
כ,כו  מזרה רשעים, מלך חכם;    וישב עליהם אופן.
כ,כז  נר יהוה, נשמת אדם;    חופש, כל-חדרי-בטן.
כ,כח  חסד ואמת, ייצרו-מלך;    וסעד בחסד כיסאו.
כ,כט  תפארת בחורים כוחם;    והדר זקנים שיבה.
כ,ל  חבורות פצע, תמרוק ברע;    ומכות, חדרי-בטן.
כא,א  פלגי-מים לב-מלך, ביד-יהוה;    על-כל-אשר יחפוץ יטנו.
כא,ב  כל-דרך-איש, ישר בעיניו;    ותוכן ליבות יהוה.
כא,ג  עשה, צדקה ומשפט--    נבחר ליהוה מזבח.
כא,ד  רום-עיניים, ורחב-לב--    ניר רשעים חטאת.
כא,ה  מחשבות חרוץ, אך-למותר;    וכל-אץ, אך-למחסור.
כא,ו  פועל אוצרות, בלשון שקר--    הבל נידף, מבקשי-מוות.
כא,ז  שוד-רשעים יגורם:    כי מיאנו, לעשות משפט.
כא,ח  הפכפך דרך איש וזר;    וזך, ישר פועלו.
כא,ט  טוב, לשבת על-פינת-גג--    מאשת מדיינים, ובית חבר.
כא,י  נפש רשע, איוותה-רע;    לא-יוחן בעיניו ריעהו.
כא,יא  בענוש-לץ, יחכם-פתי;    ובהשכיל לחכם, ייקח-דעת.
כא,יב  משכיל צדיק, לבית רשע;    מסלף רשעים לרע.
כא,יג  אוטם אוזנו, מזעקת-דל--    גם-הוא יקרא, ולא ייענה.
כא,יד  מתן בסתר, יכפה-אף;    ושוחד בחיק, חמה עזה.
כא,טו  שמחה לצדיק, עשות משפט;    ומחיתה, לפועלי אוון.
כא,טז  אדם--תועה, מדרך השכל:    בקהל רפאים ינוח.
כא,יז  איש מחסור, אוהב שמחה;    אוהב יין-ושמן, לא יעשיר.
כא,יח  כופר לצדיק רשע;    ותחת ישרים בוגד.
כא,יט  טוב, שבת בארץ-מדבר--    מאשת מדיינים וכעס.
כא,כ  אוצר, נחמד ושמן--בנווה חכם;    וכסיל אדם יבלענו.
כא,כא  רודף, צדקה וחסד--    ימצא חיים, צדקה וכבוד.
כא,כב  עיר גיבורים, עלה חכם;    ויורד, עוז מבטחה.
כא,כג  שומר פיו, ולשונו--    שומר מצרות נפשו.
כא,כד  זד יהיר, לץ שמו--    עושה, בעברת זדון.
כא,כה  תאוות עצל תמיתנו:    כי-מיאנו ידיו לעשות.
כא,כו  כל-היום, התאווה תאווה;    וצדיק ייתן, ולא יחשוך.
כא,כז  זבח רשעים, תועבה;    אף, כי-בזימה יביאנו.
כא,כח  עד-כזבים יאבד;    ואיש שומע, לנצח ידבר.
כא,כט  העז איש רשע בפניו;    וישר, הוא יבין דרכו.
כא,ל  אין חכמה, ואין תבונה--    ואין עצה, לנגד יהוה.

כא,לא  סוס--מוכן, ליום מלחמה;    וליהוה, התשועה.
כב,א  נבחר שם, מעושר רב:    מכסף ומזהב, חן טוב.
כב,ב  עשיר ורש נפגשו;    עושה כולם יהוה.
כב,ג  ערום, ראה רעה ונסתר;    ופתיים, עברו ונענשו.
כב,ד  עקב ענווה, יראת יהוה;    עושר וכבוד וחיים.
כב,ה  צינים פחים, בדרך עיקש;    שומר נפשו, ירחק מהם.
כב,ו  חנוך לנער, על-פי דרכו--    גם כי-יזקין, לא-יסור ממנה.
כב,ז  עשיר, ברשים ימשול;    ועבד לווה, לאיש מלווה.
כב,ח  זורע עוולה, יקצור-אוון;    ושבט עברתו יכלה.
כב,ט  טוב-עין, הוא יבורך:    כי-נתן מלחמו לדל.
כב,י  גרש לץ, וייצא מדון;    וישבות, דין וקלון.
כב,יא  אוהב טהור-לב--    חן שפתיו, ריעהו מלך.
כב,יב  עיני יהוה, נצרו דעת;    ויסלף, דברי בוגד.
כב,יג  אמר עצל, ארי בחוץ;    בתוך רחובות, אירצח.
כב,יד  שוחה עמוקה, פי זרות;    זעום יהוה, ייפול-שם.
כב,טו  איוולת, קשורה בלב-נער;    שבט מוסר, ירחיקנה ממנו.
כב,טז  עושק דל, להרבות לו--    נותן לעשיר, אך-למחסור.
כב,יז  הט אוזנך--ושמע, דברי חכמים;    וליבך, תשית לדעתי.
כב,יח  כי-נעים, כי-תשמרם בבטנך;    ייכונו יחדיו, על-שפתיך.
כב,יט  להיות ביהוה, מבטחך--    הודעתיך היום אף-אתה.
כב,כ  הלוא כתבתי לך, שלישים--    במועצות ודעת.
כב,כא  להודיעך--קושט, אמרי אמת;    להשיב אמרים אמת, לשולחיך.
כב,כב  אל-תגזול-דל, כי דל-הוא;    ואל-תדכא עני בשער.
כב,כג  כי-יהוה, יריב ריבם;    וקבע את-קובעיהם נפש.
כב,כד  אל-תתרע, את-בעל אף;    ואת-איש חמות, לא תבוא.
כב,כה  פן-תאלף אורחותיו;    ולקחת מוקש לנפשך.
כב,כו  אל-תהי בתוקעי-כף;    בעורבים, משאות.
כב,כז  אם-אין-לך לשלם--    למה ייקח משכבך, מתחתיך.
כב,כח  אל-תסג, גבול עולם--    אשר עשו אבותיך.
כב,כט  חזית איש, מהיר במלאכתו--    לפני-מלכים יתייצב;
בל-יתייצב,    לפני חשוכים.

כג,א  כי-תשב, ללחום את-מושל--    בין תבין, את-אשר לפניך.
כג,ב  ושמת שכין בלועך--    אם-בעל נפש אתה.
כג,ג  אל-תתאו, למטעמותיו;    והוא, לחם כזבים.
כג,ד  אל-תיגע להעשיר;    מבינתך חדל.
כג,ה  התעיף עיניך בו,    ואיננו:
כי עשה יעשה-לו כנפיים;    כנשר, יעוף השמיים.

כג,ו  אל-תלחם--את-לחם, רע עין;    ואל-תתאו, למטעמותיו.
כג,ז  כי, כמו שער בנפשו--    כן-הוא:
אכול ושתה, יאמר לך;    וליבו, בל-עימך.
כג,ח  פיתך-אכלת תקיאנה;    ושיחת, דבריך הנעימים.
כג,ט  באוזני כסיל, אל-תדבר:    כי-יבוז, לשכל מיליך.
כג,י  אל-תסג, גבול עולם;    ובשדי יתומים, אל-תבוא.
כג,יא  כי-גואלם חזק;    הוא-יריב את-ריבם איתך.
כג,יב  הביאה למוסר ליבך;    ואוזנך, לאמרי-דעת.
כג,יג  אל-תמנע מנער מוסר:    כי-תכנו בשבט, לא ימות.
כג,יד  אתה, בשבט תכנו;    ונפשו, משאול תציל.
כג,טו  בני, אם-חכם ליבך--    ישמח ליבי גם-אני.
כג,טז  ותעלוזנה כליותיי--    בדבר שפתיך, מישרים.
כג,יז  אל-יקנא ליבך, בחטאים:    כי אם-ביראת-יהוה, כל-היום.
כג,יח  כי, אם-יש אחרית;    ותקוותך, לא תיכרת.
כג,יט  שמע-אתה בני וחכם;    ואשר בדרך ליבך.
כג,כ  אל-תהי בסובאי-יין--    בזוללי בשר למו.
כג,כא  כי-סובא וזולל, ייוורש;    וקרעים, תלביש נומה.
כג,כב  שמע לאביך, זה ילדך;    ואל-תבוז, כי-זקנה אימך.
כג,כג  אמת קנה, ואל-תמכור;    חכמה ומוסר ובינה.
כג,כד  גיל יגיל, אבי צדיק;    ויולד חכם, ישמח-בו.
כג,כה  ישמח-אביך ואימך;    ותגל, יולדתך.
כג,כו  תנה-בני ליבך לי;    ועיניך, דרכיי תיצורנה.
כג,כז  כי-שוחה עמוקה זונה;    ובאר צרה, נוכרייה.
כג,כח  אף-היא, כחתף תארוב;    ובוגדים, באדם תוסיף.
כג,כט  למי אוי למי אבוי, למי מדיינים למי שיח--    למי, פצעים חינם;
למי,    חכלילות עיניים.
כג,ל  למאחרים על-היין--    לבאים, לחקור ממסך.
כג,לא  אל-תרא יין, כי יתאדם:    כי-ייתן בכוס עינו; יתהלך, במישרים.
כג,לב  אחריתו, כנחש יישך;    וכצפעוני יפריש.
כג,לג  עיניך, יראו זרות;    וליבך, ידבר תהפוכות.
כג,לד  והיית, כשוכב בלב-ים;    וכשוכב, בראש חיבל.
כג,לה  הכוני בל-חליתי--    הלמוני, בל-ידעתי:
מתיי אקיץ;    אוסיף, אבקשנו עוד.
כד,א  אל-תקנא, באנשי רעה;    ואל-תתאו, להיות איתם.
כד,ב  כי-שוד, יהגה ליבם;    ועמל, שפתיהם תדברנה.
כד,ג  בחכמה, ייבנה בית;    ובתבונה, יתכונן.
כד,ד  ובדעת, חדרים יימלאו--    כל-הון יקר ונעים.
כד,ה  גבר-חכם בעוז;    ואיש-דעת, מאמץ-כוח.
כד,ו  כי בתחבולות, תעשה-לך מלחמה;    ותשועה, ברוב יועץ.
כד,ז  ראמות לאוויל חכמות;    בשער, לא יפתח-פיהו.
כד,ח  מחשב להרע--    לו, בעל-מזימות יקראו.
כד,ט  זימת איוולת חטאת;    ותועבת לאדם לץ.
כד,י  התרפית, ביום צרה--    צר כוחך.
כד,יא  הצל, לקוחים למוות;    ומטים להרג, אם-תחשוך.
כד,יב  כי-תאמר--    הן, לא-ידענו-זה:
הלוא-תוכן ליבות, הוא-יבין, ונוצר נפשך, הוא יידע;    והשיב לאדם כפועלו.
כד,יג  אכול-בני דבש כי-טוב;    ונופת מתוק, על-חיכך.
כד,יד  כן, דעה חכמה--לנפשך:    אם-מצאת, ויש אחרית; ותקוותך, לא תיכרת.

כד,טו  אל-תארוב רשע, לנווה צדיק;    אל-תשדד רבצו.
כד,טז  כי שבע, ייפול צדיק וקם;    ורשעים, ייכשלו ברעה.
כד,יז  בנפול אויבך, אל-תשמח;    וביכשלו, אל-יגל ליבך.
כד,יח  פן-יראה יהוה, ורע בעיניו;    והשיב מעליו אפו.

כד,יט  אל-תתחר במרעים;    אל-תקנא, ברשעים.
כד,כ  כי, לא-תהיה אחרית לרע;    נר רשעים ידעך.
כד,כא  ירא-את-יהוה בני ומלך;    עם-שונים, אל-תתערב.
כד,כב  כי-פתאום, יקום אידם;    ופיד שניהם, מי יודע.

כד,כג  גם-אלה לחכמים:    הכר-פנים במשפט בל-טוב.
כד,כד  אומר, לרשע--צדיק אתה:    ייקבוהו עמים; יזעמוהו לאומים.
כד,כה  ולמוכיחים ינעם;    ועליהם, תבוא ברכת-טוב.
כד,כו  שפתיים יישק;    משיב, דברים נכוחים.
כד,כז  הכן בחוץ, מלאכתך--ועתדה בשדה לך;    אחר, ובנית ביתך.

כד,כח  אל-תהי עד-חינם בריעך;    והפיתית, בשפתיך.
כד,כט  אל-תאמר--כאשר עשה-לי, כן אעשה-לו;    אשיב לאיש כפועלו.

כד,ל  על-שדה איש-עצל עברתי;    ועל-כרם, אדם חסר-לב.
כד,לא  והנה עלה כולו, קימשונים--כוסו פניו חרולים;    וגדר אבניו נהרסה.
כד,לב  ואחזה אנוכי, אשית ליבי;    ראיתי, לקחתי מוסר.
כד,לג  מעט שינות, מעט תנומות;    מעט, חיבוק ידיים לשכב.
כד,לד  ובא-מתהלך רישך;    ומחסוריך, כאיש מגן.

כה,א  גם-אלה, משלי שלמה--    אשר העתיקו, אנשי חזקייה מלך-יהודה.
כה,ב  כבוד אלוהים, הסתר דבר;    וכבוד מלכים, חקור דבר.
כה,ג  שמיים לרום, וארץ לעומק;    ולב מלכים, אין חקר.
כה,ד  הגה סיגים מכסף;    וייצא לצורף כלי.
כה,ה  הגה רשע, לפני-מלך;    וייכון בצדק כיסאו.
כה,ו  אל-תתהדר לפני-מלך;    ובמקום גדולים, אל-תעמוד.
כה,ז  כי טוב אמור-לך, עלה-הנה:    מהשפילך, לפני נדיב--אשר ראו עיניך.
כה,ח  אל-תצא לריב, מהר:    פן מה-תעשה, באחריתה--בהכלים אותך ריעך.
כה,ט  ריבך, ריב את-ריעך;    וסוד אחר אל-תגל.
כה,י  פן-יחסדך שומע;    ודיבתך, לא תשוב.
כה,יא  תפוחי זהב, במשכייות כסף--    דבר, דבור על-אופניו.
כה,יב  נזם זהב, וחלי-כתם--    מוכיח חכם, על-אוזן שומעת.
כה,יג  כצינת שלג, ביום קציר--ציר נאמן, לשולחיו;    ונפש אדוניו ישיב.

כה,יד  נשיאים ורוח, וגשם אין--    איש מתהלל, במתת-שקר.
כה,טו  באורך אפיים, יפותה קצין;    ולשון רכה, תשבור-גרם.
כה,טז  דבש מצאת, אכול דייך:    פן-תשבענו, והקאתו.
כה,יז  הוקר רגלך, מבית ריעך:    פן-ישבעך, ושנאך.
כה,יח  מפיץ וחרב, וחץ שנון--    איש עונה בריעהו, עד שקר.
כה,יט  שן רועה, ורגל מועדת--    מבטח בוגד, ביום צרה.
כה,כ  מעדה-בגד, ביום קרה--חומץ על-נתר;    ושר בשירים, על לב-רע.

כה,כא  אם-רעב שונאך, האכילהו לחם;    ואם-צמא, השקהו מים.
כה,כב  כי גחלים--אתה, חותה על-ראשו;    ויהוה, ישלם-לך.
כה,כג  רוח צפון, תחולל גשם;    ופנים נזעמים, לשון סתר.
כה,כד  טוב, שבת על-פינת-גג--    מאשת מדיינים, ובית חבר.
כה,כה  מים קרים, על-נפש עייפה;    ושמועה טובה, מארץ מרחק.
כה,כו  מעיין נרפש, ומקור מושחת--    צדיק, מט לפני-רשע.
כה,כז  אכול דבש הרבות לא-טוב;    וחקר כבודם כבוד.
כה,כח  עיר פרוצה, אין חומה--    איש, אשר אין מעצר לרוחו.
כו,א  כשלג, בקיץ--וכמטר בקציר:    כן לא-נאוה לכסיל כבוד.
כו,ב  כציפור לנוד, כדרור לעוף--    כן קללת חינם, לו תבוא.
כו,ג  שוט לסוס, מתג לחמור;    ושבט, לגו כסילים.
כו,ד  אל-תען כסיל, כאיוולתו:    פן-תשווה-לו גם-אתה.
כו,ה  ענה כסיל, כאיוולתו:    פן-יהיה חכם בעיניו.
כו,ו  מקצה רגליים, חמס שותה--    שולח דברים ביד-כסיל.
כו,ז  דליו שוקיים, מפיסח;    ומשל, בפי כסילים.
כו,ח  כצרור אבן, במרגמה--    כן-נותן לכסיל כבוד.
כו,ט  חוח, עלה ביד-שיכור;    ומשל, בפי כסילים.
כו,י  רב מחולל-כול;    ושוכר כסיל, ושוכר עוברים.
כו,יא  ככלב, שב על-קאו--    כסיל, שונה באיוולתו.
כו,יב  ראית--איש, חכם בעיניו:    תקווה לכסיל ממנו.
כו,יג  אמר עצל, שחל בדרך;    ארי, בין הרחובות.
כו,יד  הדלת, תיסוב על-צירה;    ועצל, על-מיטתו.
כו,טו  טמן עצל ידו, בצלחת;    נלאה, להשיבה אל-פיו.
כו,טז  חכם עצל בעיניו--    משבעה, משיבי טעם.
כו,יז  מחזיק באוזני-כלב--    עובר מתעבר, על-ריב לא-לו.
כו,יח  כמתלהלה, היורה זיקים--    חיצים ומוות.
כו,יט  כן-איש, רימה את-ריעהו;    ואמר, הלוא-משחק אני.
כו,כ  באפס עצים, תכבה-אש;    ובאין נרגן, ישתוק מדון.
כו,כא  פחם לגחלים, ועצים לאש;    ואיש מדיינים, לחרחר-ריב.

כו,כב  דברי נרגן, כמתלהמים;    והם, ירדו חדרי-בטן.
כו,כג  כסף סיגים, מצופה על-חרש--    שפתיים דולקים ולב-רע.
כו,כד  בשפתיו, יינכר שונא;    ובקרבו, ישית מרמה.
כו,כה  כי-יחנן קולו, אל-תאמן-בו:    כי שבע תועבות בליבו.
כו,כו  תיכסה שנאה, במשאון;    תיגלה רעתו בקהל.
כו,כז  כורה-שחת, בה ייפול;    וגולל אבן, אליו תשוב.
כו,כח  לשון-שקר, ישנא דכיו;    ופה חלק, יעשה מדחה.
כז,א  אל-תתהלל, ביום מחר:    כי לא-תדע, מה-ילד יום.
כז,ב  יהללך זר ולא-פיך;    נוכרי, ואל-שפתיך.
כז,ג  כובד-אבן, ונטל החול;    וכעס אוויל, כבד משניהם.
כז,ד  אכזרייות חמה, ושטף אף;    ומי יעמוד, לפני קנאה.
כז,ה  טובה, תוכחת מגולה--    מאהבה מסותרת.
כז,ו  נאמנים, פצעי אוהב;    ונעתרות, נשיקות שונא.
כז,ז  נפש שבעה, תבוס נופת;    ונפש רעבה, כל-מר מתוק.
כז,ח  כציפור, נודדת מן-קינה--    כן-איש, נודד ממקומו.
כז,ט  שמן וקטורת, ישמח-לב;    ומתק ריעהו, מעצת-נפש.
כז,י  ריעך וריע אביך, אל-תעזוב--    ובית אחיך, אל-תבוא ביום אידך;
טוב שכן קרוב,    מאח רחוק.
כז,יא  חכם בני, ושמח ליבי;    ואשיבה חורפי דבר.
כז,יב  ערום, ראה רעה נסתר;    פתיים, עברו נענשו.
כז,יג  קח-בגדו, כי-ערב זר;    ובעד נוכרייה חבלהו.
כז,יד  מברך ריעהו, בקול גדול--בבוקר השכם:    קללה, תיחשב לו.
כז,טו  דלף טורד, ביום סגריר;    ואשת מדיינים, נשתווה.
כז,טז  צופניה צפן-רוח;    ושמן ימינו יקרא.
כז,יז  ברזל בברזל יחד;    ואיש, יחד פני-ריעהו.
כז,יח  נוצר תאנה, יאכל פרייה;    ושומר אדוניו יכובד.
כז,יט  כמים, הפנים לפנים--    כן לב-האדם, לאדם.
כז,כ  שאול ואבדו, לא תשבענה;    ועיני האדם, לא תשבענה.
כז,כא  מצרף לכסף, וכור לזהב;    ואיש, לפי מהללו.
כז,כב  אם תכתוש-את-האוויל, במכתש בתוך הריפות--    בעלי:
לא-תסור מעליו,    איוולתו.
כז,כג  ידוע תדע, פני צאנך;    שית ליבך, לעדרים.
כז,כד  כי לא לעולם חוסן;    ואם-נזר, לדור ודור.
כז,כה  גלה חציר, ונראה-דשא;    ונאספו, עישבות הרים.
כז,כו  כבשים ללבושך;    ומחיר שדה, עתודים.
כז,כז  ודי, חלב עזים--ללחמך, ללחם ביתך;    וחיים, לנערותיך.
כח,א  נסו ואין-רודף רשע;    וצדיקים, ככפיר יבטח.
כח,ב  בפשע ארץ, רבים שריה;    ובאדם מבין יודע, כן יאריך.
כח,ג  גבר-רש, ועושק דלים--    מטר סוחף, ואין לחם.
כח,ד  עוזבי תורה, יהללו רשע;    ושומרי תורה, יתגרו בם.
כח,ה  אנשי-רע, לא-יבינו משפט;    ומבקשי יהוה, יבינו כול.
כח,ו  טוב-רש, הולך בתומו--    מעיקש דרכיים, והוא עשיר.
כח,ז  נוצר תורה, בן מבין;    ורועה זוללים, יכלים אביו.
כח,ח  מרבה הונו, בנשך ותרבית--    לחונן דלים יקבצנו.
כח,ט  מסיר אוזנו, משמוע תורה--    גם תפילתו, תועבה.
כח,י  משגה ישרים, בדרך רע--בשחותו הוא-ייפול;    ותמימים, ינחלו-טוב.

כח,יא  חכם בעיניו, איש עשיר;    ודל מבין יחקרנו.
כח,יב  בעלוץ צדיקים, רבה תפארת;    ובקום רשעים, יחופש אדם.
כח,יג  מכסה פשעיו, לא יצליח;    ומודה ועוזב ירוחם.
כח,יד  אשרי אדם, מפחד תמיד;    ומקשה ליבו, ייפול ברעה.
כח,טו  ארי-נוהם, ודוב שוקק--    מושל רשע, על עם-דל.
כח,טז  נגיד--חסר תבונות, ורב מעשקות;    שונא בצע, יאריך ימים.

כח,יז  אדם, עשוק בדם-נפש--    עד-בור ינוס, אל-יתמכו-בו.
כח,יח  הולך תמים, ייוושע;    ונעקש דרכיים, ייפול באחת.
כח,יט  עובד אדמתו, ישבע-לחם;    ומרדף ריקים, ישבע-ריש.
כח,כ  איש אמונות, רב-ברכות;    ואץ להעשיר, לא יינקה.
כח,כא  הכר-פנים לא-טוב;    ועל-פת-לחם, יפשע-גבר.
כח,כב  נבהל להון--איש, רע עין;    ולא-יידע, כי-חסר יבואנו.
כח,כג  מוכיח אדם אחריי, חן ימצא--    ממחליק לשון.
כח,כד  גוזל, אביו ואימו--ואומר אין-פשע:    חבר הוא, לאיש משחית.
כח,כה  רחב-נפש, יגרה מדון;    ובוטח על-יהוה ידושן.
כח,כו  בוטח בליבו, הוא כסיל;    והולך בחכמה, הוא יימלט.
כח,כז  נותן לרש, אין מחסור;    ומעלים עיניו, רב-מארות.
כח,כח  בקום רשעים, ייסתר אדם;    ובאובדם, ירבו צדיקים.
כט,א  איש תוכחות, מקשה-עורף--    פתע יישבר, ואין מרפא.
כט,ב  ברבות צדיקים, ישמח העם;    ובמשול רשע, ייאנח עם.
כט,ג  איש-אוהב חכמה, ישמח אביו;    ורועה זונות, יאבד-הון.
כט,ד  מלך--במשפט, יעמיד ארץ;    ואיש תרומות יהרסנה.
כט,ה  גבר, מחליק על-ריעהו;    רשת, פורש על-פעמיו.
כט,ו  בפשע איש רע מוקש;    וצדיק, ירון ושמח.
כט,ז  יודע צדיק, דין דלים;    רשע, לא-יבין דעת.
כט,ח  אנשי לצון, יפיחו קריה;    וחכמים, ישיבו אף.
כט,ט  איש-חכם--נשפט, את-איש אוויל:    ורגז ושחק, ואין נחת.
כט,י  אנשי דמים, ישנאו-תם;    וישרים, יבקשו נפשו.
כט,יא  כל-רוחו, יוציא כסיל;    וחכם, באחור ישבחנה.
כט,יב  מושל, מקשיב על-דבר-שקר--    כל-משרתיו רשעים.
כט,יג  רש ואיש תככים נפגשו--    מאיר עיני שניהם יהוה.
כט,יד  מלך שופט באמת דלים--    כיסאו, לעד ייכון.
כט,טו  שבט ותוכחת, ייתן חכמה;    ונער משולח, מביש אימו.
כט,טז  ברבות רשעים, ירבה-פשע;    וצדיקים, במפלתם יראו.
כט,יז  יסר בנך, ויניחך;    וייתן מעדנים לנפשך.

כט,יח  באין חזון, ייפרע עם;    ושומר תורה אשריהו.
כט,יט  בדברים, לא-ייווסר עבד:    כי-יבין, ואין מענה.
כט,כ  חזית--איש, אץ בדבריו:    תקווה לכסיל ממנו.
כט,כא  מפנק מנוער עבדו;    ואחריתו, יהיה מנון.
כט,כב  איש-אף, יגרה מדון;    ובעל חמה רב-פשע.
כט,כג  גאוות אדם, תשפילנו;    ושפל-רוח, יתמוך כבוד.
כט,כד  חולק עם-גנב, שונא נפשו;    אלה ישמע, ולא יגיד.
כט,כה  חרדת אדם, ייתן מוקש;    ובוטח ביהוה ישוגב.
כט,כו  רבים, מבקשים פני-מושל;    ומיהוה, משפט-איש.
כט,כז  תועבת צדיקים, איש עוול;    ותועבת רשע ישר-דרך.

ל,א  דברי, אגור בן-יקה--המשא:    נאום הגבר, לאיתיאל; לאיתיאל ואוכל.
ל,ב  כי בער אנוכי מאיש;    ולא-בינת אדם לי.
ל,ג  ולא-למדתי חכמה;    ודעת קדושים אדע.
ל,ד  מי עלה-שמיים    ויירד,
מי אסף-רוח בחופניו    מי צרר-מים בשמלה--
מי,    הקים כל-אפסי-ארץ:
מה-שמו ומה-שם-בנו,    כי תדע.
ל,ה  כל-אמרת אלוה צרופה;    מגן הוא, לחוסים בו.
ל,ו  אל-תוסף על-דבריו:    פן-יוכיח בך ונכזבת.

ל,ז  שתיים, שאלתי מאיתך;    אל-תמנע ממני, בטרם אמות.
ל,ח  שוא ודבר-כזב, הרחק ממני--    ריש ועושר, אל-תיתן-לי;
הטריפני,    לחם חוקי.
ל,ט  פן אשבע, וכיחשתי--    ואמרתי, מי יהוה:
ופן-איוורש וגנבתי;    ותפשתי, שם אלוהיי.

ל,י  אל-תלשן עבד, אל-אדוניו:    פן-יקללך ואשמת.
ל,יא  דור, אביו יקלל;    ואת-אימו, לא יברך.
ל,יב  דור, טהור בעיניו;    ומצואתו, לא רוחץ.
ל,יג  דור, מה-רמו עיניו;    ועפעפיו, יינשאו.
ל,יד  דור, חרבות שיניו--    ומאכלות מתלעותיו:
לאכול עניים מארץ;    ואביונים, מאדם.
ל,טו  לעלוקה, שתי בנות--    הב הב:
שלוש הנה, לא תשבענה;    ארבע, לא-אמרו הון.
ל,טז  שאול, ועוצר-רחם:    ארץ, לא-שבעה מים; ואש, לא-אמרה הון.
ל,יז  עין, תלעג לאב--    ותבוז ליקהת-אם:
ייקרוה, עורבי-נחל;    ויאכלוה בני-נשר.

ל,יח  שלושה המה, נפלאו ממני;    וארבעה, לא ידעתים.
ל,יט  דרך הנשר, בשמיים--    דרך נחש, עלי-צור;
דרך-אונייה בלב-ים--    ודרך גבר בעלמה.
ל,כ  כן, דרך אישה--    מנאפת:
אכלה, ומחתה פיה;    ואמרה, לא-פעלתי אוון.

ל,כא  תחת שלוש, רגזה ארץ;    ותחת ארבע, לא-תוכל שאת.
ל,כב  תחת-עבד, כי ימלוך;    ונבל, כי ישבע-לחם.
ל,כג  תחת שנואה, כי תיבעל;    ושפחה, כי תירש גברתה.

ל,כד  ארבעה הם, קטני-ארץ;    והמה, חכמים מחוכמים.
ל,כה  הנמלים, עם לא-עז;    ויכינו בקיץ לחמם.
ל,כו  שפנים, עם לא-עצום;    וישימו בסלע ביתם.
ל,כז  מלך, אין לארבה;    וייצא חוצץ כולו.
ל,כח  שממית, בידיים תתפש;    והיא, בהיכלי מלך.

ל,כט  שלושה המה, מיטיבי צעד;    וארבעה, מיטיבי לכת.
ל,ל  ליש, גיבור בבהמה;    ולא-ישוב, מפני-כול.
ל,לא  זרזיר מותניים או-תיש;    ומלך, אלקום עימו.
ל,לב  אם-נבלת בהתנשא;    ואם-זמות, יד לפה.
ל,לג  כי מיץ חלב, יוציא חמאה--    ומיץ-אף, יוציא דם;
ומיץ אפיים,    יוציא ריב.

לא,א  דברי, למואל מלך--    משא, אשר-ייסרתו אימו.
לא,ב  מה-ברי, ומה-בר-בטני;    ומה, בר-נדריי.
לא,ג  אל-תיתן לנשים חילך;    ודרכיך, למחות מלכין.
לא,ד  אל למלכים, למואל--אל למלכים שתה-יין;    ולרוזנים, אי שיכר.
לא,ה  פן-ישתה, וישכח מחוקק;    וישנה, דין כל-בני-עוני.
לא,ו  תנו-שיכר לאובד;    ויין, למרי נפש.
לא,ז  ישתה, וישכח רישו;    ועמלו, לא יזכור-עוד.

לא,ח  פתח-פיך לאילם;    אל-דין, כל-בני חלוף.
לא,ט  פתח-פיך שפוט-צדק;    ודין, עני ואביון.

לא,י  אשת-חיל, מי ימצא;    ורחוק מפנינים מכרה.
לא,יא  בטח בה, לב בעלה;    ושלל, לא יחסר.
לא,יב  גמלתהו טוב ולא-רע--    כול, ימי חייה.
לא,יג  דרשה, צמר ופשתים;    ותעש, בחפץ כפיה.
לא,יד  הייתה, כאונייות סוחר;    ממרחק, תביא לחמה.
לא,טו  ותקם, בעוד לילה--ותיתן טרף לביתה;    וחוק, לנערותיה.
לא,טז  זממה שדה, ותיקחהו;    מפרי כפיה, נטעה כרם.
לא,יז  חגרה בעוז מותניה;    ותאמץ, זרועותיה.
לא,יח  טעמה, כי-טוב סחרה;    לא-יכבה בלילה נרה.
לא,יט  ידיה, שילחה בכישור;    וכפיה, תמכו פלך.
לא,כ  כפה, פרשה לעני;    וידיה, שילחה לאביון.
לא,כא  לא-תירא לביתה משלג:    כי כל-ביתה, לבוש שנים.
לא,כב  מרבדים עשתה-לה;    שש וארגמן לבושה.
לא,כג  נודע בשערים בעלה;    בשבתו, עם-זקני-ארץ.
לא,כד  סדין עשתה, ותמכור;    וחגור, נתנה לכנעני.
לא,כה  עוז-והדר לבושה;    ותשחק, ליום אחרון.
לא,כו  פיה, פתחה בחכמה;    ותורת חסד, על-לשונה.
לא,כז  צופייה, הליכות ביתה;    ולחם עצלות, לא תאכל.
לא,כח  קמו בניה, ויאשרוה;    בעלה, ויהללה.
לא,כט  רבות בנות, עשו חיל;    ואת, עלית על-כולנה.
לא,ל  שקר החן, והבל היופי:    אישה יראת-יהוה, היא תתהלל.
לא,לא  תנו-לה, מפרי ידיה;    ויהללוה בשערים מעשיה.



[רות].
א,א ויהי, בימי שפוט השופטים, ויהי רעב, בארץ; וילך איש מבית לחם יהודה, לגור בשדה מואב--הוא ואשתו, ושני בניו.  א,ב ושם האיש אלימלך ושם אשתו נועמי ושם שני-בניו מחלון וכליון, אפרתים--מבית לחם, יהודה; ויבואו שדה-מואב, ויהיו-שם.  א,ג וימת אלימלך, איש נועמי; ותישאר היא, ושני בניה.  א,ד וישאו להם, נשים מואבייות--שם האחת עורפה, ושם השנית רות; ויישבו שם, כעשר שנים.  א,ה וימותו גם-שניהם, מחלון וכליון; ותישאר, האישה, משני ילדיה, ומאישה.  א,ו ותקם היא וכלותיה, ותשב משדה מואב:  כי שמעה, בשדה מואב--כי-פקד יהוה את-עמו, לתת להם לחם.  א,ז ותצא, מן-המקום אשר הייתה-שמה, ושתי כלותיה, עימה; ותלכנה בדרך, לשוב אל-ארץ יהודה.  א,ח ותאמר נועמי, לשתי כלותיה, לכנה שובנה, אישה לבית אימה; יעש יהוה עימכם חסד, כאשר עשיתם עם-המתים ועימדי.  א,ט ייתן יהוה, לכם, ומצאנה מנוחה, אישה בית אישה; ותישק להן, ותישאנה קולן ותבכינה.  א,י ותאמרנה-לה:  כי-איתך נשוב, לעמך.  א,יא ותאמר נועמי שובנה בנותיי, למה תלכנה עימי:  העוד-לי בנים במעיי, והיו לכם לאנשים.  א,יב שובנה בנותיי לכנה, כי זקנתי מהיות לאיש:  כי אמרתי, יש-לי תקווה--גם הייתי הלילה לאיש, וגם ילדתי בנים.  א,יג הלהן תשברנה, עד אשר יגדלו, הלהן תיעגנה, לבלתי היות לאיש; אל בנותיי, כי-מר-לי מאוד מכם--כי-יצאה בי, יד-יהוה.  א,יד ותישאנה קולן, ותבכינה עוד; ותישק עורפה לחמותה, ורות דבקה בה.  א,טו ותאמר, הנה שבה יבמתך, אל-עמה, ואל-אלוהיה; שובי, אחרי יבמתך.  א,טז ותאמר רות אל-תפגעי-בי, לעוזבך לשוב מאחרייך:  כי אל-אשר תלכי אלך, ובאשר תליני אלין--עמך עמי, ואלוהייך אלוהיי.  א,יז באשר תמותי אמות, ושם איקבר; כה יעשה יהוה לי, וכה יוסיף--כי המוות, יפריד ביני ובינך.  א,יח ותרא, כי-מתאמצת היא ללכת איתה; ותחדל, לדבר אליה.  א,יט ותלכנה שתיהם, עד-בואנה בית לחם; ויהי, כבואנה בית לחם, ותיהום כל-העיר עליהן, ותאמרנה הזאת נועמי.  א,כ ותאמר אליהן, אל-תקראנה לי נועמי:  קראנה לי מרה, כי-המר שדיי לי מאוד.  א,כא אני מלאה הלכתי, וריקם השיבני יהוה; למה תקראנה לי, נועמי, ויהוה ענה בי, ושדיי הרע לי.  א,כב ותשב נועמי, ורות המואבייה כלתה עימה, השבה, משדה מואב; והמה, באו בית לחם, בתחילת, קציר שעורים.  ב,א ולנועמי מודע לאישה, איש גיבור חיל--ממשפחת, אלימלך:  ושמו, בועז.  ב,ב ותאמר רות המואבייה אל-נועמי, אלכה-נא השדה ואלקוטה בשיבולים--אחר, אשר אמצא-חן בעיניו; ותאמר לה, לכי בתי.  ב,ג ותלך ותבוא ותלקט בשדה, אחרי הקוצרים; וייקר מקרהא--חלקת השדה לבועז, אשר ממשפחת אלימלך.  ב,ד והנה-בועז, בא מבית לחם, ויאמר לקוצרים, יהוה עימכם; ויאמרו לו, יברכך יהוה.  ב,ה ויאמר בועז לנערו, הניצב על-הקוצרים:  למי, הנערה הזאת.  ב,ו ויען, הנער הניצב על-הקוצרים--ויאמר:  נערה מואבייה היא, השבה עם-נועמי משדה מואב.  ב,ז ותאמר, אלקוטה-נא ואספתי בעומרים, אחרי, הקוצרים; ותבוא ותעמוד, מאז הבוקר ועד-עתה--זה שבתה הבית, מעט.  ב,ח ויאמר בועז אל-רות הלוא שמעת בתי, אל-תלכי ללקוט בשדה אחר, וגם לא תעבורי, מזה; וכה תדבקין, עם-נערותיי.  ב,ט עינייך בשדה אשר-יקצורון, והלכת אחריהן--הלוא ציוויתי את-הנערים, לבלתי נוגעך; וצמית, והלכת אל-הכלים, ושתית, מאשר ישאבון הנערים.  ב,י ותיפול, על-פניה, ותשתחו, ארצה; ותאמר אליו, מדוע מצאתי חן בעיניך להכירני--ואנוכי, נוכרייה.  ב,יא ויען בועז, ויאמר לה--הוגד הוגד לי כול אשר-עשית את-חמותך, אחרי מות אישך; ותעזבי אביך ואימך, וארץ מולדתך, ותלכי, אל-עם אשר לא-ידעת תמול שלשום.  ב,יב ישלם יהוה, פועלך; ותהי משכורתך שלמה, מעם יהוה אלוהי ישראל, אשר-באת, לחסות תחת-כנפיו.  ב,יג ותאמר אמצא-חן בעיניך אדוני, כי ניחמתני, וכי דיברת, על-לב שפחתך; ואנוכי לא אהיה, כאחת שפחותיך.  ב,יד ויאמר לה בועז לעת האוכל, גושי הלום ואכלת מן-הלחם, וטבלת פיתך, בחומץ; ותשב, מצד הקוצרים, ויצבוט-לה קלי, ותאכל ותשבע ותותר.  ב,טו ותקם, ללקט; ויצו בועז את-נעריו לאמור, גם בין העומרים תלקט--ולא תכלימוה.  ב,טז וגם שול-תשולו לה, מן-הצבתים; ועזבתם וליקטה, ולא תגערו-בה.  ב,יז ותלקט בשדה, עד-הערב; ותחבוט את אשר-ליקטה, ויהי כאיפה שעורים.  ב,יח ותישא ותבוא העיר, ותרא חמותה את אשר-ליקטה; ותוצא, ותיתן-לה, את אשר-הותירה, משובעה.  ב,יט ותאמר לה חמותה איפה ליקטת היום, ואנה עשית--יהי מכירך, ברוך; ותגד לחמותה, את אשר-עשתה עימו, ותאמר שם האיש אשר עשיתי עימו היום, בועז.  ב,כ ותאמר נועמי לכלתה, ברוך הוא ליהוה, אשר לא-עזב חסדו, את-החיים ואת-המתים; ותאמר לה נועמי, קרוב לנו האיש--מגואלינו, הוא.  ב,כא ותאמר, רות המואבייה:  גם כי-אמר אליי, עם-הנערים אשר-לי תדבקין, עד אם-כילו, את כל-הקציר אשר-לי.  ב,כב ותאמר נועמי, אל-רות כלתה:  טוב בתי, כי תצאי עם-נערותיו, ולא יפגעו-בך, בשדה אחר.  ב,כג ותדבק בנערות בועז, ללקט--עד-כלות קציר-השעורים, וקציר החיטים; ותשב, את-חמותה.  ג,א ותאמר לה, נועמי חמותה:  בתי, הלוא אבקש-לך מנוח אשר ייטב-לך.  ג,ב ועתה, הלוא בועז מודעתנו, אשר היית, את-נערותיו; הנה-הוא, זורה את-גורן השעורים--הלילה.  ג,ג ורחצת וסכת, ושמת שמלותייך עלייך--וירדת הגורן; אל-תיוודעי לאיש, עד כלותו לאכול ולשתות.  ג,ד ויהי בשוכבו, וידעת את-המקום אשר ישכב-שם, ובאת וגילית מרגלותיו, ושכבת; והוא יגיד לך, את אשר תעשין.  ג,ה ותאמר, אליה:  כול אשר-תאמרי אליי, אעשה.  ג,ו ותרד, הגורן; ותעש, ככול אשר-ציוותה חמותה.  ג,ז ויאכל בועז וישת, וייטב ליבו, ויבוא, לשכב בקצה הערימה; ותבוא בלט, ותגל מרגלותיו ותשכב.  ג,ח ויהי בחצי הלילה, ויחרד האיש ויילפת; והנה אישה, שוכבת מרגלותיו.  ג,ט ויאמר, מי-את; ותאמר, אנוכי רות אמתך, ופרשת כנפיך על-אמתך, כי גואל אתה.  ג,י ויאמר, ברוכה את ליהוה בתי--היטבת חסדך האחרון, מן-הראשון:  לבלתי-לכת, אחרי הבחורים--אם-דל, ואם-עשיר.  ג,יא ועתה, בתי אל-תיראי, כול אשר-תאמרי, אעשה-לך:  כי יודע כל-שער עמי, כי אשת חיל את.  ג,יב ועתה כי אומנם, כי גואל אנוכי; וגם יש גואל, קרוב ממני.  ג,יג ליני הלילה, והיה בבוקר אם-יגאלך טוב יגאל, ואם-לא יחפוץ לגואלך וגאלתיך אנוכי, חי-יהוה; שכבי, עד-הבוקר.  ג,יד ותשכב מרגלותיו, עד-הבוקר, ותקם, בטרם יכיר איש את-ריעהו; ויאמר, אל-ייוודע, כי-באה האישה, הגורן.  ג,טו ויאמר, הבי המטפחת אשר-עלייך ואחוזי-בה--ותאחז בה; וימד שש-שעורים וישת עליה, ויבוא העיר.  ג,טז ותבוא, אל-חמותה, ותאמר, מי-את בתי; ותגד-לה--את כל-אשר עשה-לה, האיש.  ג,יז ותאמר, שש-השעורים האלה נתן לי:  כי אמר אליי, אל-תבואי ריקם אל-חמותך.  ג,יח ותאמר, שבי בתי, עד אשר תדעין, איך ייפול דבר:  כי לא ישקוט האיש, כי-אם-כילה הדבר היום.  ד,א ובועז עלה השער, ויישב שם, והנה הגואל עובר אשר דיבר-בועז, ויאמר סורה שבה-פה פלוני אלמוני; ויסר, ויישב.  ד,ב וייקח עשרה אנשים, מזקני העיר--ויאמר שבו-פה; ויישבו.  ד,ג ויאמר, לגואל, חלקת השדה, אשר לאחינו לאלימלך:  מכרה נועמי, השבה משדה מואב.  ד,ד ואני אמרתי אגלה אוזנך לאמור, קנה נגד היושבים ונגד זקני עמי--אם-תגאל גאל, ואם-לא יגאל הגידה לי ואדעה כי אין זולתך לגאול ואנוכי אחריך; ויאמר, אנוכי אגאל.  ד,ה ויאמר בועז, ביום-קנותך השדה מיד נועמי; ומאת רות המואבייה אשת-המת, קנית--להקים שם-המת, על-נחלתו.  ד,ו ויאמר הגואל, לא אוכל לגאול-לי--פן-אשחית, את-נחלתי; גאל-לך אתה את-גאולתי, כי לא-אוכל לגאול.  ד,ז וזאת לפנים בישראל על-הגאולה ועל-התמורה, לקיים כל-דבר, שלף איש נעלו, ונתן לריעהו; וזאת התעודה, בישראל.  ד,ח ויאמר הגואל לבועז, קנה-לך; וישלוף, נעלו.  ד,ט ויאמר בועז לזקנים וכל-העם, עדים אתם היום, כי קניתי את-כל-אשר לאלימלך, ואת כל-אשר לכליון ומחלון--מיד, נועמי.  ד,י וגם את-רות המואבייה אשת מחלון קניתי לי לאישה, להקים שם-המת על-נחלתו, ולא-ייכרת שם-המת מעם אחיו, ומשער מקומו:  עדים אתם, היום.  ד,יא ויאמרו כל-העם אשר-בשער, והזקנים--עדים; ייתן יהוה את-האישה הבאה אל-ביתך, כרחל וכלאה אשר בנו שתיהם את-בית ישראל, ועשה-חיל באפרתה, וקרא-שם בבית לחם.  ד,יב ויהי ביתך כבית פרץ, אשר-ילדה תמר ליהודה--מן-הזרע, אשר ייתן יהוה לך, מן-הנערה, הזאת.  ד,יג וייקח בועז את-רות ותהי-לו לאישה, ויבוא אליה; וייתן יהוה לה הריון, ותלד בן.  ד,יד ותאמרנה הנשים, אל-נועמי, ברוך יהוה, אשר לא השבית לך גואל היום; וייקרא שמו, בישראל.  ד,טו והיה לך למשיב נפש, ולכלכל את-שיבתך:  כי כלתך אשר-אהבתך, ילדתו, אשר-היא טובה לך, משבעה בנים.  ד,טז ותיקח נועמי את-הילד ותשיתהו בחיקה, ותהי-לו לאומנת.  ד,יז ותקראנה לו השכנות שם לאמור, יולד-בן לנועמי; ותקראנה שמו עובד, הוא אבי-ישי אבי דויד.  

ד,יח ואלה תולדות פרץ, פרץ הוליד את-חצרון.  ד,יט וחצרון הוליד את-רם, ורם הוליד את-עמינדב.  ד,כ ועמינדב הוליד את-נחשון, ונחשון הוליד את-שלמה.  ד,כא ושלמון הוליד את-בועז, ובועז הוליד את-עובד.  ד,כב ועובד הוליד את-ישי, וישי הוליד את-דויד.

[שיר השירים]
א,א שיר השירים, אשר לשלמה.  א,ב יישקני מנשיקות פיהו, כי-טובים דודיך מיין.  א,ג לריח שמניך טובים, שמן תורק שמך; על-כן, עלמות אהבוך.  א,ד מושכני, אחריך נרוצה; הביאני המלך חדריו, נגילה ונשמחה בך--נזכירה דודיך מיין, מישרים אהבוך.  

א,ה שחורה אני ונאוה, בנות ירושלים; כאוהלי קדר, כיריעות שלמה.  א,ו אל-תראוני שאני שחרחורת, ששזפתני השמש; בני אימי ניחרו-בי, שמוני נוטרה את-הכרמים--כרמי שלי, לא נטרתי.  א,ז הגידה לי, שאהבה נפשי, איכה תרעה, איכה תרביץ בצוהריים; שלמה אהיה כעוטיה, על עדרי חבריך.  א,ח אם-לא תדעי לך, היפה בנשים; צאי-לך בעקבי הצאן, ורעי את-גדייותייך, על, משכנות הרועים.  

א,ט לסוסתי ברכבי פרעה, דימיתיך רעייתי.  א,י נאוו לחייך בתורים, צווארך בחרוזים.  א,יא תורי זהב נעשה-לך, עם נקודות הכסף.  א,יב עד-שהמלך, במסיבו, נרדי, נתן ריחו.  א,יג צרור המור דודי לי, בין שדיי ילין.  א,יד אשכול הכופר דודי לי, בכרמי עין גדי.  

א,טו הנך יפה רעייתי, הנך יפה עינייך יונים.  א,טז הנך יפה דודי אף נעים, אף-ערשנו רעננה.  א,יז קורות בתינו ארזים, רהיטנו ברותים.  ב,א אני חבצלת השרון, שושנת העמקים.  ב,ב כשושנה בין החוחים, כן רעייתי בין הבנות.  ב,ג כתפוח בעצי היער, כן דודי בין הבנים; בצילו חימדתי וישבתי, ופרייו מתוק לחיכי.  ב,ד הביאני אל-בית היין, ודגלו עליי אהבה.  ב,ה סמכוני, באשישות--רפדוני, בתפוחים:  כי-חולת אהבה, אני.  ב,ו שמאלו תחת לראשי, וימינו תחבקני.  ב,ז השבעתי אתכם בנות ירושלים, בצבאות, או, באיילות השדה:  אם-תעירו ואם-תעוררו את-האהבה, עד שתחפץ.  

ב,ח קול דודי, הנה-זה בא; מדלג, על-ההרים--מקפץ, על-הגבעות.  ב,ט דומה דודי לצבי, או לעופר האיילים; הנה-זה עומד, אחר כותלנו--משגיח מן-החלונות, מציץ מן-החרכים.  ב,י ענה דודי, ואמר לי:  קומי לך רעייתי יפתי, ולכי-לך.  ב,יא כי-הנה הסתיו, עבר; הגשם, חלף הלך לו.  ב,יב הניצנים נראו בארץ, עת הזמיר הגיע; וקול התור, נשמע בארצנו.  ב,יג התאנה חנטה פגיה, והגפנים סמדר נתנו ריח; קומי לך רעייתי יפתי, ולכי-לך.  

ב,יד יונתי בחגווי הסלע, בסתר המדרגה, הראיני את-מראייך, השמיעיני את-קולך:  כי-קולך ערב, ומראך נאוה.  

ב,טו אחזו-לנו, שועלים--שועלים קטנים, מחבלים כרמים; וכרמינו, סמדר.  ב,טז דודי לי ואני לו, הרועה בשושנים.  ב,יז עד שיפוח היום, ונסו הצללים:  סוב דמה-לך דודי לצבי, או לעופר האיילים--על-הרי בתר.  

ג,א על-משכבי, בלילות, ביקשתי, את שאהבה נפשי; ביקשתיו, ולא מצאתיו.  ג,ב אקומה נא ואסובבה בעיר, בשווקים וברחובות--אבקשה, את שאהבה נפשי; ביקשתיו, ולא מצאתיו.  ג,ג מצאוני, השומרים, הסובבים, בעיר:  את שאהבה נפשי, ראיתם.  ג,ד כמעט, שעברתי מהם, עד שמצאתי, את שאהבה נפשי; אחזתיו, ולא ארפנו--עד-שהבאתיו אל-בית אימי, ואל-חדר הורתי.  ג,ה השבעתי אתכם בנות ירושלים, בצבאות, או, באיילות השדה:  אם-תעירו ואם-תעוררו את-האהבה, עד שתחפץ.  

ג,ו מי זאת, עולה מן-המדבר, כתימרות, עשן:  מקוטרת מור ולבונה, מכול אבקת רוכל.  ג,ז הנה, מיטתו שלשלמה--שישים גיבורים, סביב לה:  מגיבורי, ישראל.  ג,ח כולם אחוזי חרב, מלומדי מלחמה; איש חרבו על-ירכו, מפחד בלילות.  

ג,ט אפריון, עשה לו המלך שלמה--מעצי, הלבנון.  ג,י עמודיו, עשה כסף, רפידתו זהב, מרכבו ארגמן; תוכו רצוף אהבה, מבנות ירושלים.  ג,יא צאנה וראינה בנות ציון, במלך שלמה--בעטרה, שעיטרה-לו אימו ביום חתונתו, וביום, שמחת ליבו.  

ד,א הנך יפה רעייתי, הנך יפה--עינייך יונים, מבעד לצמתך; שערך כעדר העיזים, שגלשו מהר גלעד.  ד,ב שינייך כעדר הקצובות, שעלו מן-הרחצה:  שכולם, מתאימות, ושכולה, אין בהם.  ד,ג כחוט השני שפתותייך, ומדברך נאוה; כפלח הרימון רקתך, מבעד לצמתך.  ד,ד כמגדל דויד צווארך, בנוי לתלפייות; אלף המגן תלוי עליו, כול שלטי הגיבורים.  ד,ה שני שדייך כשני עופרים, תאומי צבייה, הרועים, בשושנים.  ד,ו עד שיפוח היום, ונסו הצללים--אלך לי אל-הר המור, ואל-גבעת הלבונה.  ד,ז כולך יפה רעייתי, ומום אין בך.  

ד,ח איתי מלבנון כלה, איתי מלבנון תבואי; תשורי מראש אמנה, מראש שניר וחרמון, ממעונות אריות, מהררי נמרים.  ד,ט ליבבתיני, אחותי כלה; ליבבתיני באחת מעינייך, באחד ענק מצוורונייך.  ד,י מה-יפו דודייך, אחותי כלה; מה-טובו דודייך מיין, וריח שמנייך מכל-בשמים.  ד,יא נופת תיטופנה שפתותייך, כלה; דבש וחלב תחת לשונך, וריח שלמותייך כריח לבנון.  

ד,יב גן נעול, אחותי כלה; גל נעול, מעיין חתום.  ד,יג שלחייך פרדס רימונים, עם פרי מגדים:  כפרים, עם-נרדים.  ד,יד נרד וכרכום, קנה וקינמון, עם, כל-עצי לבונה; מור, ואהלות, עם, כל-ראשי בשמים.  ד,טו מעיין גנים, באר מים חיים; ונוזלים, מן-לבנון.  ד,טז עורי צפון ובואי תימן, הפיחי גני ייזלו בשמיו; יבוא דודי לגנו, ויאכל פרי מגדיו.  ה,א באתי לגני, אחותי כלה--אריתי מורי עם-בשמי, אכלתי יערי עם-דבשי שתיתי ייני עם-חלבי; אכלו ריעים, שתו ושכרו דודים.  

ה,ב אני ישנה, וליבי ער; קול דודי דופק, פתחי-לי אחותי רעייתי יונתי תמתי--שראשי נמלא-טל, קווצותיי רסיסי לילה.  ה,ג פשטתי, את-כותונתי--איככה, אלבשנה; רחצתי את-רגליי, איככה אטנפם.  ה,ד דודי, שלח ידו מן-החור, ומעיי, המו עליו.  ה,ה קמתי אני, לפתוח לדודי; וידיי נטפו-מור, ואצבעותיי מור עובר, על, כפות המנעול.  ה,ו פתחתי אני לדודי, ודודי חמק עבר; נפשי, יצאה בדברו--ביקשתיהו ולא מצאתיהו, קראתיו ולא ענני.  ה,ז מצאוני השומרים הסובבים בעיר, הכוני פצעוני; נשאו את-רדידי מעליי, שומרי החומות.  ה,ח השבעתי אתכם, בנות ירושלים:  אם-תמצאו, את-דודי--מה-תגידו לו, שחולת אהבה אני.  ה,ט מה-דודך מדוד, היפה בנשים:  מה-דודך מדוד, שככה השבעתנו.  ה,י דודי צח ואדום, דגול מרבבה.  ה,יא ראשו, כתם פז; קווצותיו, תלתלים, שחורות, כעורב.  ה,יב עיניו, כיונים על-אפיקי מים; רוחצות, בחלב--יושבות, על-מילאת.  ה,יג לחייו כערוגת הבושם, מגדלות מרקחים; שפתותיו, שושנים--נוטפות, מור עובר.  ה,יד ידיו גלילי זהב, ממולאים בתרשיש; מעיו עשת שן, מעולפת ספירים.  ה,טו שוקיו עמודי שש, מיוסדים על-אדני-פז; מראהו, כלבנון--בחור, כארזים.  ה,טז חיכו, ממתקים, וכולו, מחמדים; זה דודי וזה ריעי, בנות ירושלים.  ו,א אנה הלך דודך, היפה בנשים; אנה פנה דודך, ונבקשנו עימך.  ו,ב דודי ירד לגנו, לערוגות הבושם--לרעות, בגנים, וללקוט, שושנים.  ו,ג אני לדודי ודודי לי, הרועה בשושנים.  

ו,ד יפה את רעייתי כתרצה, נאוה כירושלים; איומה, כנדגלות.  ו,ה הסבי עינייך מנגדי, שהם הרהיבוני; שערך כעדר העיזים, שגלשו מן-הגלעד.  ו,ו שינייך כעדר הרחלים, שעלו מן-הרחצה:  שכולם, מתאימות, ושכולה, אין בהם.  ו,ז כפלח הרימון רקתך, מבעד לצמתך.  ו,ח שישים המה מלכות, ושמונים פילגשים; ועלמות, אין מספר.  ו,ט אחת היא, יונתי תמתי--אחת היא לאימה, ברה היא ליולדתה; ראוה בנות ויאשרוה, מלכות ופילגשים ויהללוה.  

ו,י מי-זאת הנשקפה, כמו-שחר:  יפה כלבנה, ברה כחמה--איומה, כנדגלות.  

ו,יא אל-גינת אגוז ירדתי, לראות באיבי הנחל; לראות הפרחה הגפן, הנצו הרימונים.  ו,יב לא ידעתי--נפשי שמתני, מרכבות עמי נדיב.  ז,א שובי שובי השולמית, שובי שובי ונחזה-בך; מה-תחזו, בשולמית, כמחולת, המחניים.  ז,ב מה-יפו פעמייך בנעלים, בת-נדיב; חמוקי ירכייך--כמו חלאים, מעשה ידי אומן.  ז,ג שוררך אגן הסהר, אל-יחסר המזג; בטנך ערימת חיטים, סוגה בשושנים.  ז,ד שני שדייך כשני עופרים, תואמי צבייה.  ז,ה צווארך, כמגדל השן; עינייך בריכות בחשבון, על-שער בת-רבים--אפך כמגדל הלבנון, צופה פני דמשק.  ז,ו ראשך עלייך ככרמל, ודלת ראשך כארגמן:  מלך, אסור ברהטים.  ז,ז מה-יפית, ומה-נעמת--אהבה, בתענוגים.  ז,ח זאת קומתך דמתה לתמר, ושדייך לאשכולות.  ז,ט אמרתי אעלה בתמר, אוחזה בסנסיניו; ויהיו-נא שדייך כאשכלות הגפן, וריח אפך כתפוחים.  ז,י וחיכך, כיין הטוב הולך לדודי למישרים; דובב, שפתי ישנים.  ז,יא אני לדודי, ועליי תשוקתו.  

ז,יב לכה דודי נצא השדה, נלינה בכפרים.  ז,יג נשכימה, לכרמים--נראה אם-פרחה הגפן פיתח הסמדר, הנצו הרימונים; שם אתן את-דודיי, לך.  ז,יד הדודאים נתנו-ריח, ועל-פתחינו כל-מגדים--חדשים, גם-ישנים; דודי, צפנתי לך.  ח,א מי ייתנך כאח לי, יונק שדי אימי; אמצאך בחוץ אשקך, גם לא-יבוזו לי.  ח,ב אנהגך, אביאך אל-בית אימי--תלמדני; אשקך מיין הרקח, מעסיס רימוני.  ח,ג שמאלו תחת ראשי, וימינו תחבקני.  ח,ד השבעתי אתכם, בנות ירושלים:  מה-תעירו ומה-תעוררו את-האהבה, עד שתחפץ.  

ח,ה מי זאת, עולה מן-המדבר, מתרפקת, על-דודה; תחת התפוח, עוררתיך--שמה חיבלתך אימך, שמה חיבלה ילדתך.  ח,ו שימני כחותם על-ליבך, כחותם על-זרועך--כי-עזה כמוות אהבה, קשה כשאול קנאה:  רשפיה--רשפי, אש שלהבתיה.  ח,ז מים רבים, לא יוכלו לכבות את-האהבה, ונהרות, לא ישטפוה; אם-ייתן איש את-כל-הון ביתו, באהבה--בוז, יבוזו לו.  

ח,ח אחות לנו קטנה, ושדיים אין לה; מה-נעשה לאחותנו, ביום שידובר-בה.  ח,ט אם-חומה היא, נבנה עליה טירת כסף; ואם-דלת היא, נצור עליה לוח ארז.  ח,י אני חומה, ושדיי כמגדלות; אז הייתי בעיניו, כמוצאת שלום.  

ח,יא כרם היה לשלמה בבעל המון, נתן את-הכרם לנוטרים:  איש יביא בפרייו, אלף כסף.  ח,יב כרמי שלי, לפניי; האלף לך שלמה, ומאתיים לנוטרים את-פרייו.  ח,יג היושבת בגנים, חברים מקשיבים לקולך--השמיעיני.  ח,יד ברח דודי, ודמה-לך לצבי או לעופר האיילים--על, הרי בשמים.

[קוהלת].
א,א דברי קוהלת בן-דויד, מלך בירושלים.  א,ב הבל הבלים אמר קוהלת, הבל הבלים הכול הבל.  א,ג מה-יתרון, לאדם:  בכל-עמלו--שיעמול, תחת השמש.  א,ד דור הולך ודור בא, והארץ לעולם עומדת.  א,ה וזרח השמש, ובא השמש; ואל-מקומו--שואף זורח הוא, שם.  א,ו הולך, אל-דרום, וסובב, אל-צפון; סובב סובב הולך הרוח, ועל-סביבותיו שב הרוח.  א,ז כל-הנחלים הולכים אל-הים, והים איננו מלא; אל-מקום, שהנחלים הולכים--שם הם שבים, ללכת.  א,ח כל-הדברים יגעים, לא-יוכל איש לדבר; לא-תשבע עין לראות, ולא-תימלא אוזן משמוע.  א,ט מה-שהיה, הוא שיהיה, ומה-שנעשה, הוא שייעשה; ואין כל-חדש, תחת השמש.  א,י יש דבר שיאמר ראה-זה, חדש הוא:  כבר היה לעולמים, אשר היה מלפנינו.  א,יא אין זכרון, לראשונים; וגם לאחרונים שיהיו, לא-יהיה להם זיכרון--עם שיהיו, לאחרונה.  

א,יב אני קוהלת, הייתי מלך על-ישראל--בירושלים.  א,יג ונתתי את-ליבי, לדרוש ולתור בחכמה, על כל-אשר נעשה, תחת השמיים; הוא עניין רע, נתן אלוהים לבני האדם--לענות בו.  א,יד ראיתי, את-כל-המעשים, שנעשו, תחת השמש; והנה הכול הבל, ורעות רוח.  א,טו מעוות, לא-יוכל לתקון; וחסרון, לא-יוכל להימנות.  א,טז דיברתי אני עם-ליבי, לאמור--אני הנה הגדלתי והוספתי חכמה, על כל-אשר-היה לפניי על-ירושלים; וליבי ראה הרבה, חכמה ודעת.  א,יז ואתנה ליבי לדעת חכמה, ודעת הוללות ושכלות:  ידעתי, שגם-זה הוא רעיון רוח.  א,יח כי ברוב חכמה, רוב-כעס; ויוסיף דעת, יוסיף מכאוב.  ב,א אמרתי אני בליבי, לכה-נא אנסכה בשמחה וראה בטוב; והנה גם-הוא, הבל.  ב,ב לשחוק, אמרתי מהולל; ולשמחה, מה-זו עושה.  ב,ג תרתי בליבי, למשוך ביין את-בשרי; וליבי נוהג בחכמה, ולאחוז בסכלות--עד אשר-אראה אי-זה טוב לבני האדם אשר יעשו תחת השמיים, מספר ימי חייהם.  ב,ד הגדלתי, מעשיי:  בניתי לי בתים, נטעתי לי כרמים.  ב,ה עשיתי לי, גנות ופרדסים; ונטעתי בהם, עץ כל-פרי.  ב,ו עשיתי לי, בריכות מים--להשקות מהם, יער צומח עצים.  ב,ז קניתי עבדים ושפחות, ובני-בית היה לי; גם מקנה בקר וצאן הרבה היה לי, מכול שהיו לפניי בירושלים.  ב,ח כנסתי לי גם-כסף וזהב, וסגולת מלכים והמדינות; עשיתי לי שרים ושרות, ותענוגות בני האדם--שידה ושידות.  ב,ט וגדלתי והוספתי, מכול שהיה לפניי בירושלים; אף חכמתי, עמדה לי.  ב,י וכול אשר שאלו עיניי, לא אצלתי מהם:  לא-מנעתי את-ליבי מכל-שמחה, כי-ליבי שמח מכל-עמלי, וזה-היה חלקי, מכל-עמלי.  ב,יא ופניתי אני, בכל-מעשיי שעשו ידיי, ובעמל, שעמלתי לעשות; והנה הכול הבל ורעות רוח, ואין יתרון תחת השמש.  ב,יב ופניתי אני לראות חכמה, והוללות וסכלות:  כי מה האדם, שיבוא אחרי המלך, את אשר-כבר, עשוהו.  ב,יג וראיתי אני, שיש יתרון לחכמה מן-הסכלות--כיתרון האור, מן-החושך.  ב,יד החכם עיניו בראשו, והכסיל בחושך הולך; וידעתי גם-אני, שמקרה אחד יקרה את-כולם.  ב,טו ואמרתי אני בליבי, כמקרה הכסיל גם-אני יקרני, ולמה חכמתי אני, אז יותר; ודיברתי בליבי, שגם-זה הבל.  ב,טז כי אין זכרון לחכם עם-הכסיל, לעולם:  בשכבר הימים הבאים, הכול נשכח, ואיך ימות החכם, עם-הכסיל.  ב,יז ושנאתי, את-החיים--כי רע עליי המעשה, שנעשה תחת השמש:  כי-הכול הבל, ורעות רוח.  ב,יח ושנאתי אני את-כל-עמלי, שאני עמל תחת השמש:  שאניחנו, לאדם שיהיה אחריי.  ב,יט ומי יודע, החכם יהיה או סכל, וישלט בכל-עמלי, שעמלתי ושחכמתי תחת השמש; גם-זה, הבל.  ב,כ וסבותי אני, לייאש את-ליבי--על, כל-העמל, שעמלתי, תחת השמש.  ב,כא כי-יש אדם, שעמלו בחכמה ובדעת--ובכשרון; ולאדם שלא עמל-בו, ייתננו חלקו--גם-זה הבל, ורעה רבה.  ב,כב כי מה-הווה לאדם, בכל-עמלו, וברעיון, ליבו--שהוא עמל, תחת השמש.  ב,כג כי כל-ימיו מכאובים, וכעס עניינו--גם-בלילה, לא-שכב ליבו; גם-זה, הבל הוא.  ב,כד אין-טוב באדם שיאכל ושתה, והראה את-נפשו טוב בעמלו; גם-זו ראיתי אני, כי מיד האלוהים היא.  ב,כה כי מי יאכל ומי יחוש, חוץ ממני.  ב,כו כי לאדם שטוב לפניו, נתן חכמה ודעת ושמחה; ולחוטא נתן עניין לאסוף ולכנוס, לתת לטוב לפני האלוהים--גם-זה הבל, ורעות רוח.  ג,א לכול, זמן; ועת לכל-חפץ, תחת השמיים.  

ג,ב        עת ללדת,        ועת למות;
          עת לטעת,        ועת לעקור נטוע.
ג,ג        עת להרוג        ועת לרפוא,
          עת לפרוץ        ועת לבנות.
ג,ד        עת לבכות          ועת לשחוק,
          עת ספוד         ועת רקוד.
ג,ה        עת להשליך אבנים,        ועת כנוס אבנים;
          עת לחבוק,         ועת לרחוק מחבק.
ג,ו        עת לבקש         ועת לאבד,
          עת לשמור        ועת להשליך.
ג,ז        עת לקרוע        ועת לתפור,
          עת לחשות        ועת לדבר.
ג,ח        עת לאהוב         ועת לשנוא,
          עת מלחמה        ועת שלום.  

ג,ט         מה-יתרון, העושה, באשר, הוא עמל.  ג,י ראיתי את-העניין, אשר נתן אלוהים לבני האדם--לענות בו.  ג,יא את-הכול עשה, יפה בעיתו; גם את-העולם, נתן בליבם--מבלי אשר לא-ימצא האדם את-המעשה אשר-עשה האלוהים, מראש ועד-סוף.  ג,יב ידעתי, כי אין טוב בם--כי אם-לשמוח, ולעשות טוב בחייו.  ג,יג וגם כל-האדם שיאכל ושתה, וראה טוב בכל-עמלו--מתת אלוהים, היא.  ג,יד ידעתי, כי כל-אשר יעשה האלוהים הוא יהיה לעולם--עליו אין להוסיף, וממנו אין לגרוע; והאלוהים עשה, שייראו מלפניו.  ג,טו מה-שהיה כבר הוא, ואשר להיות כבר היה; והאלוהים, יבקש את-נרדף.  ג,טז ועוד ראיתי, תחת השמש:  מקום המשפט שמה הרשע, ומקום הצדק שמה הרשע.  ג,יז אמרתי אני, בליבי--את-הצדיק ואת-הרשע, ישפוט האלוהים:  כי-עת לכל-חפץ, ועל כל-המעשה שם.  ג,יח אמרתי אני, בליבי--על-דברת בני האדם, לברם האלוהים; ולראות, שהם-בהמה המה להם.  ג,יט כי מקרה בני-האדם ומקרה הבהמה, ומקרה אחד להם--כמות זה כן מות זה, ורוח אחד לכול; ומותר האדם מן-הבהמה אין, כי הכול הבל.  ג,כ הכול הולך, אל-מקום אחד; הכול היה מן-העפר, והכול שב אל-העפר.  ג,כא מי יודע, רוח בני האדם--העולה היא, למעלה; ורוח, הבהמה--היורדת היא, למטה לארץ.  ג,כב וראיתי, כי אין טוב מאשר ישמח האדם במעשיו--כי-הוא, חלקו:  כי מי יביאנו לראות, במה שיהיה אחריו.  ד,א ושבתי אני, ואראה את-כל-העשוקים, אשר נעשים, תחת השמש; והנה דמעת העשוקים, ואין להם מנחם, ומיד עושקיהם כוח, ואין להם מנחם.  ד,ב ושבח אני את-המתים, שכבר מתו--מן-החיים, אשר המה חיים עדנה.  ד,ג וטוב, משניהם--את אשר-עדן, לא היה:  אשר לא-ראה את-המעשה הרע, אשר נעשה תחת השמש.  ד,ד וראיתי אני את-כל-עמל, ואת כל-כשרון המעשה--כי היא קנאת-איש, מריעהו; גם-זה הבל, ורעות רוח.  ד,ה הכסיל חובק את-ידיו, ואוכל את-בשרו.  ד,ו טוב, מלוא כף נחת--ממלוא חופניים עמל, ורעות רוח.  ד,ז ושבתי אני ואראה הבל, תחת השמש.  ד,ח יש אחד ואין שני גם בן ואח אין-לו, ואין קץ לכל-עמלו--גם-עינו, לא-תשבע עושר; ולמי אני עמל, ומחסר את-נפשי מטובה--גם-זה הבל ועניין רע, הוא.  ד,ט טובים השניים, מן-האחד:  אשר יש-להם שכר טוב, בעמלם.  ד,י כי אם-ייפולו, האחד יקים את-חברו; ואילו, האחד שייפול, ואין שני, להקימו.  ד,יא גם אם-ישכבו שניים, וחם להם; ולאחד, איך ייחם.  ד,יב ואם-יתקפו, האחד--השניים, יעמדו נגדו; והחוט, המשולש, לא במהרה, יינתק.  ד,יג טוב ילד מסכן, וחכם--ממלך זקן וכסיל, אשר לא-ידע להיזהר עוד.  ד,יד כי-מבית הסורים, יצא למלוך:  כי גם במלכותו, נולד רש.  ד,טו ראיתי, את-כל-החיים, המהלכים, תחת השמש--עם הילד השני, אשר יעמוד תחתיו.  ד,טז אין-קץ לכל-העם, לכול אשר-היה לפניהם--גם האחרונים, לא ישמחו-בו:  כי-גם-זה הבל, ורעיון רוח.  ד,יז שמור רגלך, כאשר תלך אל-בית האלוהים, וקרוב לשמוע, מתת הכסילים זבח:  כי-אינם יודעים, לעשות רע.  ה,א אל-תבהל על-פיך וליבך אל-ימהר, להוציא דבר--לפני האלוהים:  כי האלוהים בשמיים ואתה על-הארץ, על-כן יהיו דבריך מעטים.  ה,ב כי בא החלום, ברוב עניין; וקול כסיל, ברוב דברים.  ה,ג כאשר תידור נדר לאלוהים, אל-תאחר לשלמו--כי אין חפץ, בכסילים:  את אשר-תידור, שלם.  ה,ד טוב, אשר לא-תידור--משתידור, ולא תשלם.  ה,ה אל-תיתן את-פיך, לחטיא את-בשרך, ואל-תאמר לפני המלאך, כי שגגה היא:  למה יקצוף האלוהים על-קולך, וחיבל את-מעשה ידיך.  ה,ו כי ברוב חלומות והבלים, ודברים הרבה:  כי את-האלוהים, ירא.  ה,ז אם-עושק רש וגזל משפט וצדק, תראה במדינה--אל-תתמה, על-החפץ:  כי גבוה מעל גבוה, שומר, וגבוהים, עליהם.  ה,ח ויתרון ארץ, בכול הוא--מלך לשדה, נעבד.  ה,ט אוהב כסף לא-ישבע כסף, ומי-אוהב בהמון לא תבואה; גם-זה, הבל.  ה,י ברבות, הטובה, רבו, אוכליה; ומה-כשרון, לבעליה, כי, אם-ראות עיניו.  ה,יא מתוקה שנת העובד, אם-מעט ואם-הרבה יאכל; והשבע, לעשיר--איננו מניח לו, לישון.  ה,יב יש רעה חולה, ראיתי תחת השמש:  עושר שמור לבעליו, לרעתו.  ה,יג ואבד העושר ההוא, בעניין רע; והוליד בן, ואין בידו מאומה.  ה,יד כאשר יצא מבטן אימו, ערום ישוב ללכת כשבא; ומאומה לא-יישא בעמלו, שיולך בידו.  ה,טו וגם-זו רעה חולה, כל-עומת שבא כן ילך; ומה-יתרון לו, שיעמול לרוח.  ה,טז גם כל-ימיו, בחושך יאכל; וכעס הרבה, וחולייו וקצף.  ה,יז הנה אשר-ראיתי אני, טוב אשר-יפה לאכול-ולשתות ולראות טובה בכל-עמלו שיעמול תחת-השמש מספר ימי-חייו אשר-נתן-לו האלוהים--כי-הוא חלקו.  ה,יח גם כל-האדם אשר נתן-לו האלוהים עושר ונכסים והשליטו לאכול ממנו, ולשאת את-חלקו, ולשמוח, בעמלו--זה, מתת אלוהים היא.  ה,יט כי לא הרבה, יזכור את-ימי חייו:  כי האלוהים מענה, בשמחת ליבו.  ו,א יש רעה, אשר ראיתי תחת השמש; ורבה היא, על-האדם.  ו,ב איש אשר ייתן-לו האלוהים עושר ונכסים וכבוד ואיננו חסר לנפשו מכול אשר-יתאווה, ולא-ישליטנו האלוהים לאכול ממנו--כי איש נוכרי, יאכלנו:  זה הבל וחולי רע, הוא.  ו,ג אם-יוליד איש מאה ושנים רבות יחיה ורב שיהיו ימי-שניו, ונפשו לא-תשבע מן-הטובה, וגם-קבורה, לא-הייתה לו--אמרתי, טוב ממנו הנפל.  ו,ד כי-בהבל בא, ובחושך ילך; ובחושך, שמו יכוסה.  ו,ה גם-שמש לא-ראה, ולא ידע; נחת לזה, מזה.  ו,ו ואילו חיה, אלף שנים פעמיים, וטובה, לא ראה--הלוא אל-מקום אחד, הכול הולך.  ו,ז כל-עמל האדם, לפיהו; וגם-הנפש, לא תימלא.  ו,ח כי מה-יותר לחכם, מן-הכסיל; מה-לעני יודע, להלוך נגד החיים.  ו,ט טוב מראה עיניים, מהלוך-נפש; גם-זה הבל, ורעות רוח.  ו,י מה-שהיה, כבר נקרא שמו, ונודע, אשר-הוא אדם; ולא-יוכל לדין, עם שתקיף ממנו.  ו,יא כי יש-דברים הרבה, מרבים הבל; מה-יותר, לאדם.  ו,יב כי מי-יודע מה-טוב לאדם בחיים, מספר ימי-חיי הבלו--ויעשם כצל:  אשר מי-יגיד לאדם, מה-יהיה אחריו תחת השמש.  ז,א טוב שם, משמן טוב; ויום המוות, מיום היוולדו.  ז,ב טוב ללכת אל-בית-אבל, מלכת אל-בית משתה--באשר, הוא סוף כל-האדם; והחי, ייתן אל-ליבו.  ז,ג טוב כעס, משחוק:  כי-ברוע פנים, ייטב לב.  ז,ד לב חכמים בבית אבל, ולב כסילים בבית שמחה.  ז,ה טוב, לשמוע גערת חכם--מאיש, שומע שיר כסילים.  ז,ו כי כקול הסירים תחת הסיר, כן שחוק הכסיל; וגם-זה, הבל.  ז,ז כי העושק, יהולל חכם; ויאבד את-לב, מתנה.  ז,ח טוב אחרית דבר, מראשיתו; טוב ארך-רוח, מגבה-רוח.  ז,ט אל-תבהל ברוחך, לכעוס:  כי כעס, בחיק כסילים ינוח.  ז,י אל-תאמר, מה היה--שהימים הראשונים, היו טובים מאלה:  כי לא מחכמה, שאלת על-זה.  ז,יא טובה חכמה, עם-נחלה; ויותר, לרואי השמש.  ז,יב כי בצל החכמה, בצל הכסף; ויתרון דעת, החכמה תחייה בעליה.  ז,יג ראה, את-מעשה האלוהים:  כי מי יוכל לתקן, את אשר עיוותו.  ז,יד ביום טובה היה בטוב, וביום רעה ראה; גם את-זה לעומת-זה, עשה האלוהים, על-דברת שלא ימצא האדם אחריו, מאומה.  ז,טו את-הכול ראיתי, בימי הבלי; יש צדיק, אובד בצדקו, ויש רשע, מאריך ברעתו.  ז,טז אל-תהי צדיק הרבה, ואל-תתחכם יותר:  למה, תישומם.  ז,יז אל-תרשע הרבה, ואל-תהי סכל:  למה תמות, בלא עיתך.  ז,יח טוב אשר תאחוז בזה, וגם-מזה אל-תנח את-ידך:  כי-ירא אלוהים, ייצא את-כולם.  ז,יט החכמה, תעוז לחכם--מעשרה, שליטים, אשר היו, בעיר.  ז,כ כי אדם, אין צדיק בארץ--אשר יעשה-טוב, ולא יחטא.  ז,כא גם לכל-הדברים אשר ידברו, אל-תיתן ליבך:  אשר לא-תשמע את-עבדך, מקללך.  ז,כב כי גם-פעמים רבות, ידע ליבך:  אשר גם-אתה, קיללת אחרים.  ז,כג כל-זו, ניסיתי בחכמה; אמרתי אחכמה, והיא רחוקה ממני.  ז,כד רחוק, מה-שהיה; ועמוק עמוק, מי ימצאנו.  ז,כה סבותי אני וליבי לדעת ולתור, ובקש חכמה וחשבון; ולדעת רשע כסל, והסכלות הוללות.  ז,כו ומוצא אני מר ממוות, את-האישה אשר-היא מצודים וחרמים ליבה--אסורים ידיה; טוב לפני האלוהים, יימלט ממנה, וחוטא, יילכד בה.  ז,כז ראה זה מצאתי, אמרה קוהלת; אחת לאחת, למצוא חשבון.  ז,כח אשר עוד-ביקשה נפשי, ולא מצאתי:  אדם אחד מאלף, מצאתי--ואישה בכל-אלה, לא מצאתי.  ז,כט לבד ראה-זה מצאתי, אשר עשה האלוהים את-האדם ישר; והמה ביקשו, חישבונות רבים.  ח,א מי, כהחכם, ומי יודע, פשר דבר; חכמת אדם תאיר פניו, ועוז פניו ישונה.  ח,ב אני, פי-מלך שמור, ועל, דברת שבועת אלוהים.  ח,ג אל-תיבהל מפניו תלך, אל-תעמוד בדבר רע:  כי כל-אשר יחפוץ, יעשה.  ח,ד באשר דבר-מלך, שלטון; ומי יאמר-לו, מה-תעשה.  ח,ה שומר מצוה, לא יידע דבר רע; ועת ומשפט, יידע לב חכם.  ח,ו כי לכל-חפץ, יש עת ומשפט:  כי-רעת האדם, רבה עליו.  ח,ז כי-איננו יודע, מה-שיהיה:  כי כאשר יהיה, מי יגיד לו.  ח,ח אין אדם שליט ברוח, לכלוא את-הרוח, ואין שלטון ביום המוות, ואין משלחת במלחמה; ולא-ימלט רשע, את-בעליו.  ח,ט את-כל-זה ראיתי, ונתון את-ליבי, לכל-מעשה, אשר נעשה תחת השמש:  עת, אשר שלט האדם באדם--לרע לו.  ח,י ובכן ראיתי רשעים קבורים ובאו, וממקום קדוש יהלכו, וישתכחו בעיר, אשר כן-עשו; גם-זה, הבל.  ח,יא אשר אין-נעשה פתגם, מעשה הרעה מהרה; על-כן מלא לב בני-האדם, בהם--לעשות רע.  ח,יב אשר חוטא, עושה רע מאת--ומאריך לו:  כי, גם-יודע אני, אשר יהיה-טוב ליראי האלוהים, אשר ייראו מלפניו.  ח,יג וטוב לא-יהיה לרשע, ולא-יאריך ימים כצל--אשר איננו ירא, מלפני אלוהים.  ח,יד יש-הבל, אשר נעשה על-הארץ, אשר יש צדיקים אשר מגיע אליהם כמעשה הרשעים, ויש רשעים שמגיע אליהם כמעשה הצדיקים:  אמרתי, שגם-זה הבל.  ח,טו ושיבחתי אני, את-השמחה, אשר אין-טוב לאדם תחת השמש, כי אם-לאכול ולשתות ולשמוח; והוא ילוונו בעמלו, ימי חייו אשר-נתן-לו האלוהים--תחת השמש.  ח,טז כאשר נתתי את-ליבי, לדעת חכמה, ולראות את-העניין, אשר נעשה על-הארץ:  כי גם ביום, ובלילה--שינה, בעיניו איננו רואה.  ח,יז וראיתי, את-כל-מעשה האלוהים, כי לא יוכל האדם למצוא את-המעשה אשר נעשה תחת-השמש, בשל אשר יעמול האדם לבקש ולא ימצא; וגם אם-יאמר החכם לדעת, לא יוכל למצוא.  ט,א כי את-כל-זה נתתי אל-ליבי, ולבור את-כל-זה, אשר הצדיקים והחכמים ועבדיהם, ביד האלוהים; גם-אהבה גם-שנאה, אין יודע האדם--הכול, לפניהם.  ט,ב הכול כאשר לכול, מקרה אחד לצדיק ולרשע לטוב ולטהור ולטמא, ולזובח, ולאשר איננו זובח:  כטוב, כחוטא--הנשבע, כאשר שבועה ירא.  ט,ג זה רע, בכול אשר-נעשה תחת השמש--כי-מקרה אחד, לכול; וגם לב בני-האדם מלא-רע והוללות בלבבם, בחייהם, ואחריו, אל-המתים.  ט,ד כי-מי אשר יחובר, אל כל-החיים יש ביטחון:  כי-לכלב חי הוא טוב, מן-האריה המת.  ט,ה כי החיים יודעים, שימותו; והמתים אינם יודעים מאומה, ואין-עוד להם שכר--כי נשכח, זכרם.  ט,ו גם אהבתם גם-שנאתם גם-קנאתם, כבר אבדה; וחלק אין-להם עוד לעולם, בכול אשר-נעשה תחת השמש.  ט,ז לך אכול בשמחה לחמך, ושתה בלב-טוב יינך:  כי כבר, רצה האלוהים את-מעשיך.  ט,ח בכל-עת, יהיו בגדיך לבנים; ושמן, על-ראשך אל-יחסר.  ט,ט ראה חיים עם-אישה אשר-אהבת, כל-ימי חיי הבלך, אשר נתן-לך תחת השמש, כול ימי הבלך:  כי הוא חלקך, בחיים, ובעמלך, אשר-אתה עמל תחת השמש.  ט,י כול אשר תמצא ידך, לעשות בכוחך--עשה:  כי אין מעשה וחשבון, ודעת וחכמה, בשאול, אשר אתה הולך שמה.  

ט,יא שבתי וראה תחת-השמש, כי לא לקלים המרוץ ולא לגיבורים המלחמה וגם לא לחכמים לחם וגם לא לנבונים עושר, וגם לא ליודעים, חן:  כי-עת ופגע, יקרה את-כולם.  ט,יב כי גם לא-יידע האדם את-עיתו, כדגים שנאחזים במצודה רעה, וכציפורים, האחוזות בפח; כהם, יוקשים בני האדם, לעת רעה, כשתיפול עליהם פתאום.  ט,יג גם-זו ראיתי חכמה, תחת השמש; וגדולה היא, אליי.  ט,יד עיר קטנה, ואנשים בה מעט; ובא-אליה מלך גדול, וסבב אותה, ובנה עליה, מצודים גדולים.  ט,טו ומצא בה, איש מסכן חכם, ומילט-הוא את-העיר, בחכמתו; ואדם לא זכר, את-האיש המסכן ההוא.  ט,טז ואמרתי אני, טובה חכמה מגבורה; וחכמת המסכן בזויה, ודבריו אינם נשמעים.  ט,יז דברי חכמים, בנחת נשמעים--מזעקת מושל, בכסילים.  ט,יח טובה חכמה, מכלי קרב; וחוטא אחד, יאבד טובה הרבה.  י,א זבובי מוות, יבאיש יביע שמן רוקח; יקר מחכמה מכבוד, סכלות מעט.  י,ב לב חכם לימינו, ולב כסיל לשמאלו.  י,ג וגם-בדרך כשסכל הולך, ליבו חסר; ואמר לכול, סכל הוא.  י,ד אם-רוח המושל תעלה עליך, מקומך אל-תנח:  כי מרפא, יניח חטאים גדולים.  י,ה יש רעה, ראיתי תחת השמש--כשגגה, שיוצא מלפני השליט.  י,ו ניתן הסכל, במרומים רבים; ועשירים, בשפל יישבו.  י,ז ראיתי עבדים, על-סוסים; ושרים הולכים כעבדים, על-הארץ.  י,ח חופר גומץ, בו ייפול; ופורץ גדר, יישכנו נחש.  י,ט מסיע אבנים, ייעצב בהם; בוקע עצים, ייסכן בם.  י,י אם-קהה הברזל, והוא לא-פנים קילקל, וחיילים, יגבר; ויתרון הכשר, חכמה.  י,יא אם-יישוך הנחש, בלא-לחש; ואין יתרון, לבעל הלשון.  י,יב דברי פי-חכם, חן; ושפתות כסיל, תבלענו.  י,יג תחילת דברי-פיהו, סכלות; ואחרית פיהו, הוללות רעה.  י,יד והסכל, ירבה דברים; לא-יידע האדם, מה-שיהיה, ואשר יהיה מאחריו, מי יגיד לו.  י,טו עמל הכסילים, תייגענו--אשר לא-ידע, ללכת אל-עיר.  י,טז אי-לך ארץ, שמלכך נער; ושרייך, בבוקר יאכלו.  י,יז אשרך ארץ, שמלכך בן-חורים; ושרייך בעת יאכלו, בגבורה ולא בשתי.  י,יח בעצלתיים, יימך המקרה; ובשפלות ידיים, ידלוף הבית.  י,יט לשחוק עושים לחם, ויין ישמח חיים; והכסף, יענה את-הכול.  י,כ גם במדעך, מלך אל-תקלל, ובחדרי משכבך, אל-תקלל עשיר:  כי עוף השמיים יוליך את-הקול, ובעל כנפיים יגיד דבר.  יא,א שלח לחמך, על-פני המים:  כי-ברוב הימים, תמצאנו.  יא,ב תן-חלק לשבעה, וגם לשמונה:  כי לא תדע, מה-יהיה רעה על-הארץ.  יא,ג אם-יימלאו העבים גשם על-הארץ יריקו, ואם-ייפול עץ בדרום ואם בצפון--מקום שייפול העץ, שם יהוא.  יא,ד שומר רוח, לא יזרע; ורואה בעבים, לא יקצור.  יא,ה כאשר אינך יודע מה-דרך הרוח, כעצמים בבטן המלאה:  ככה, לא תדע את-מעשה האלוהים, אשר יעשה, את-הכול.  יא,ו בבוקר זרע את-זרעך, ולערב אל-תנח ידך:  כי אינך יודע אי זה יכשר, הזה או-זה, ואם-שניהם כאחד, טובים.  יא,ז ומתוק, האור; וטוב לעיניים, לראות את-השמש.  יא,ח כי אם-שנים הרבה יחיה האדם, בכולם ישמח; ויזכור את-ימי החושך, כי-הרבה יהיו כל-שבא הבל.  יא,ט שמח בחור בילדותך, ויטיבך ליבך בימי בחורותיך, והלך בדרכי ליבך, ובמראי עיניך; ודע, כי על-כל-אלה יביאך האלוהים במשפט.  יא,י והסר כעס מליבך, והעבר רעה מבשרך:  כי-הילדות והשחרות, הבל.  יב,א וזכור, את-בוראך, בימי, בחורותיך:  עד אשר לא-יבואו, ימי הרעה, והגיעו שנים, אשר תאמר אין-לי בהם חפץ.  יב,ב עד אשר לא-תחשך השמש, והאור, והירח, והכוכבים; ושבו העבים, אחר הגשם.  יב,ג ביום, שיזועו שומרי הבית, והתעוותו, אנשי החיל; ובטלו הטוחנות כי מיעטו, וחשכו הרואות בארובות.  יב,ד וסוגרו דלתיים בשוק, בשפל קול הטחנה; ויקום לקול הציפור, ויישחו כל-בנות השיר.  יב,ה גם מגבוה ייראו, וחתחתים בדרך, וינץ השקד ויסתבל החגב, ותפר האבייונה:  כי-הולך האדם אל-בית עולמו, וסבבו בשוק הסופדים.  יב,ו עד אשר לא-יירתק חבל הכסף, ותרוץ גולת הזהב; ותישבר כד על-המבוע, ונרוץ הגלגל אל-הבור.  יב,ז וישוב העפר על-הארץ, כשהיה; והרוח תשוב, אל-האלוהים אשר נתנה.  יב,ח הבל הבלים אמר הקוהלת, הכול הבל.  יב,ט ויותר, שהיה קוהלת חכם:  עוד, לימד-דעת את-העם, ואיזן וחיקר, תיקן משלים הרבה.  יב,י ביקש קוהלת, למצוא דברי-חפץ; וכתוב יושר, דברי אמת.  יב,יא דברי חכמים כדרבונות, וכמשמרות נטועים בעלי אסופות; ניתנו, מרועה אחד.  יב,יב ויותר מהמה, בני היזהר:  עשות ספרים הרבה אין קץ, ולהג הרבה יגיעת בשר.  יב,יג סוף דבר, הכול נשמע:  את-האלוהים ירא ואת-מצוותיו שמור, כי-זה כל-האדם.  יב,יד כי, את-כל-מעשה, האלוהים יביא במשפט, על כל-נעלם:  אם-טוב, ואם-רע.

[איכה].
א,א איכה ישבה בדד, העיר רבתי עם--הייתה, כאלמנה; רבתי בגויים, שרתי במדינות--הייתה, למס.    א,ב בכה תבכה בלילה, ודמעתה על לחייה--אין-לה מנחם, מכל-אוהביה:  כל-ריעיה בגדו בה, היו לה לאויבים.    א,ג גלתה יהודה מעוני, ומרוב עבודה--היא ישבה בגויים, לא מצאה מנוח; כל-רודפיה השיגוה, בין המצרים.    א,ד דרכי ציון אבילות, מבלי באי מועד--כל-שעריה שוממין, כוהניה נאנחים; בתולותיה נוגות, והיא מר-לה.    א,ה היו צריה לראש אויביה שלו, כי-יהוה הוגה על רוב-פשעיה; עולליה הלכו שבי, לפני-צר.    א,ו וייצא מבת-ציון, כל-הדרה; היו שריה, כאיילים לא-מצאו מרעה, וילכו בלא-כוח, לפני רודף.    א,ז זכרה ירושלים, ימי עונייה ומרודיה--כול מחמודיה, אשר היו מימי קדם; בנפול עמה ביד-צר, ואין עוזר לה--ראוה צרים, שחקו על משבתיה.    א,ח חטא חטאה ירושלים, על-כן לנידה הייתה; כל-מכבדיה הזילוה כי-ראו ערוותה, גם-היא נאנחה ותשב אחור.    א,ט טומאתה בשוליה, לא זכרה אחריתה, ותרד פלאים, אין מנחם לה; ראה יהוה את-עוניי, כי הגדיל אויב.    א,י ידו פרש צר, על כל-מחמדיה:  כי-ראתה גויים, באו מקדשה--אשר ציווית, לא-יבואו בקהל לך.    א,יא כל-עמה נאנחים מבקשים לחם, נתנו מחמדיהם באוכל להשיב נפש; ראה יהוה והביטה, כי הייתי זוללה.    א,יב לא אליכם, כל-עוברי דרך--הביטו וראו, אם-יש מכאוב כמכאובי אשר עולל לי:  אשר הוגה יהוה, ביום חרון אפו.    א,יג ממרום שלח-אש בעצמותיי, וירדנה; פרש רשת לרגליי, השיבני אחור--נתנני שוממה, כל-היום דווה.    א,יד נשקד עול פשעיי בידו, ישתרגו עלו על-צווארי--הכשיל כוחי; נתנני אדוניי, בידי לא-אוכל קום.    א,טו סילה כל-אביריי אדוניי בקרבי, קרא עליי מועד לשבור בחוריי; גת דרך אדוניי, לבתולת בת-יהודה.    א,טז על-אלה אני בוכייה, עיני עיני יורדה מים--כי-רחק ממני מנחם, משיב נפשי; היו בניי שוממים, כי גבר אויב.    א,יז פירשה ציון בידיה, אין מנחם לה--ציווה יהוה ליעקוב, סביביו צריו; הייתה ירושלים לנידה, ביניהם.    א,יח צדיק הוא יהוה, כי פיהו מריתי; שמעו-נא כל-העמים, וראו מכאובי--בתולותיי ובחוריי, הלכו בשבי.    א,יט קראתי למאהביי המה רימוני, כוהניי וזקניי בעיר גוועו:  כי-ביקשו אוכל למו, וישיבו את-נפשם.    א,כ ראה יהוה כי-צר-לי, מעיי חומרמרו--נהפך ליבי בקרבי, כי מרה מריתי; מחוץ שיכלה-חרב, בבית כמוות.    א,כא שמעו כי נאנחה אני, אין מנחם לי--כל-אויביי שמעו רעתי ששו, כי אתה עשית; הבאת יום-קראת, ויהיו כמוני.    א,כב תבוא כל-רעתם לפניך ועולל למו, כאשר עוללת לי על כל-פשעיי:  כי-רבות אנחותיי, וליבי דווי.  

ב,א איכה יעיב באפו אדוניי, את-בת-ציון--השליך משמיים ארץ, תפארת ישראל; ולא-זכר הדום-רגליו, ביום אפו.    ב,ב בילע אדוניי ולא חמל, את כל-נאות יעקוב--הרס בעברתו מבצרי בת-יהודה, הגיע לארץ; חילל ממלכה, ושריה.    ב,ג גדע בחורי-אף, כול קרן ישראל--השיב אחור ימינו, מפני אויב; ויבער ביעקוב כאש להבה, אכלה סביב.    ב,ד דרך קשתו כאויב, ניצב ימינו כצר, ויהרוג, כול מחמדי-עין; באוהל, בת-ציון, שפך כאש, חמתו.    ב,ה היה אדוניי כאויב, בילע ישראל--בילע כל-ארמנותיה, שיחת מבצריו; וירב, בבת-יהודה, תאנייה, ואנייה.    ב,ו ויחמוס כגן שוכו, שיחת מועדו; שיכח יהוה בציון מועד ושבת, וינאץ בזעם-אפו מלך וכוהן.    ב,ז זנח אדוניי מזבחו, ניאר מקדשו--הסגיר ביד-אויב, חומות ארמנותיה; קול נתנו בבית-יהוה, כיום מועד.    ב,ח חשב יהוה להשחית, חומת בת-ציון--נטה קו, לא-השיב ידו מבלע; ויאבל-חיל וחומה, יחדיו אומללו.    ב,ט טבעו בארץ שעריה, איבד ושיבר בריחיה; מלכה ושריה בגויים, אין תורה--גם-נביאיה, לא-מצאו חזון מיהוה.    ב,י יישבו לארץ יידמו, זקני בת-ציון--העלו עפר על-ראשם, חגרו שקים; הורידו לארץ ראשן, בתולות ירושלים.    ב,יא כלו בדמעות עיניי, חומרמרו מעיי--נשפך לארץ כבדי, על-שבר בת-עמי:  ביעטף עולל ויונק, ברחובות קריה.    ב,יב לאימותם, יאמרו, איה, דגן ויין:  בהתעטפם כחלל, ברחובות עיר--בהשתפך נפשם, אל-חיק אימותם.    ב,יג מה-אעידך מה אדמה-לך, הבת ירושלים--מה אשווה-לך ואנחמך, בתולת בת-ציון:  כי-גדול כים שברך, מי ירפא-לך.    ב,יד נביאייך, חזו לך שוא ותפל, ולא-גילו על-עוונך, להשיב שבותך; ויחזו לך, משאות שוא ומדוחים.    ב,טו ספקו עלייך כפיים, כל-עוברי דרך--שרקו ויניעו ראשם, על-בת ירושלים:  הזאת העיר, שיאמרו כלילת יופי--משוש, לכל-הארץ.    ב,טז פצו עלייך פיהם, כל-אויבייך--שרקו ויחרקו-שן, אמרו בילענו; אך זה היום שקיווינוהו, מצאנו ראינו.    ב,יז עשה יהוה אשר זמם, ביצע אמרתו אשר ציווה מימי-קדם--הרס, ולא חמל; וישמח עלייך אויב, הרים קרן צרייך.    ב,יח צעק ליבם, אל-אדוניי; חומת בת-ציון הורידי כנחל דמעה, יומם ולילה--אל-תיתני פוגת לך, אל-תידום בת-עינך.    ב,יט קומי רוני בלילה, לראש אשמורות--שפכי כמים ליבך, נוכח פני אדוניי; שאי אליו כפייך, על-נפש עוללייך--העטופים ברעב, בראש כל-חוצות.    ב,כ ראה יהוה והביטה, למי עוללת כה:  אם-תאכלנה נשים פריים עוללי טיפוחים, אם-ייהרג במקדש אדוניי כוהן ונביא.    ב,כא שכבו לארץ חוצות נער וזקן, בתולותיי ובחוריי נפלו בחרב; הרגת ביום אפך, טבחת לא חמלת.    ב,כב תקרא כיום מועד מגוריי מסביב, ולא היה ביום אף-יהוה פליט ושריד:  אשר-טיפחתי וריביתי, אויבי כילם.  

ג,א אני הגבר ראה עוני, בשבט עברתו.  ג,ב אותי נהג ויולך, חושך ולא-אור.  ג,ג אך בי ישוב יהפוך ידו, כל-היום.  

ג,ד בילה בשרי ועורי, שיבר עצמותיי.  ג,ה בנה עליי ויקף, ראש ותלאה.  ג,ו במחשכים הושיבני, כמתי עולם.  

ג,ז גדר בעדי ולא אצא, הכביד נחושתי.  ג,ח גם כי אזעק ואשווע, שתם תפילתי.  ג,ט גדר דרכיי בגזית, נתיבותיי עיווה.  

ג,י דוב אורב הוא לי, ארי במסתרים.  ג,יא דרכיי סורר ויפשחני, שמני שומם.  ג,יב דרך קשתו ויציבני, כמטרה לחץ.  

ג,יג הביא, בכליותיי, בני, אשפתו.  ג,יד הייתי שחוק לכל-עמי, נגינתם כל-היום.  ג,טו השביעני במרורים, הרווני לענה.  

ג,טז ויגרס בחצץ שיניי, הכפישני באפר.  ג,יז ותזנח משלום נפשי, נשיתי טובה.  ג,יח ואומר אבד נצחי, ותוחלתי מיהוה.  

ג,יט זכור-עוניי ומרודי, לענה וראש.  ג,כ זכור תזכור, ותשוח עליי נפשי.  ג,כא זאת אשיב אל-ליבי, על-כן אוחיל.  

ג,כב חסדי יהוה כי לא-תמנו, כי לא-כלו רחמיו.  ג,כג חדשים, לבקרים, רבה, אמונתך.  ג,כד חלקי יהוה אמרה נפשי, על-כן אוחיל לו.  

ג,כה טוב יהוה לקוויו, לנפש תדרשנו.  ג,כו טוב ויחיל ודומם, לתשועת יהוה.  ג,כז טוב לגבר, כי-יישא עול בנעוריו.  

ג,כח יישב בדד ויידום, כי נטל עליו.  ג,כט ייתן בעפר פיהו, אוליי יש תקווה.  ג,ל ייתן למכהו לחי, ישבע בחרפה.  

ג,לא כי לא יזנח לעולם, אדוניי.  ג,לב כי אם-הוגה, וריחם כרוב חסדיו.  ג,לג כי לא עינה מליבו, ויגה בני-איש.  

ג,לד לדכא תחת רגליו, כול אסירי ארץ.  ג,לה להטות, משפט-גבר, נגד, פני עליון.  ג,לו לעוות אדם בריבו, אדוניי לא ראה.  

ג,לז מי זה אמר ותהי, אדוניי לא ציווה.  ג,לח מפי עליון לא תצא, הרעות והטוב.  ג,לט מה-יתאונן אדם חי, גבר על-חטאיו.  

ג,מ נחפשה דרכינו ונחקורה, ונשובה עד-יהוה.  ג,מא נישא לבבנו אל-כפיים, אל-אל בשמיים.  ג,מב נחנו פשענו ומרינו, אתה לא סלחת.  

ג,מג סכות באף ותרדפנו, הרגת לא חמלת.  ג,מד סכות בענן לך, מעבור תפילה.  ג,מה סחי ומאוס תשימנו, בקרב העמים.  

ג,מו פצו עלינו פיהם, כל-אויבינו.  ג,מז פחד ופחת היה לנו, השאת והשבר.  ג,מח פלגי-מים תרד עיני, על-שבר בת-עמי.  

ג,מט עיני ניגרה ולא תדמה, מאין הפוגות.  ג,נ עד-ישקיף וירא, יהוה משמיים.  ג,נא עיני עוללה לנפשי, מכול בנות עירי.  

ג,נב צוד צדוני כציפור, אויביי חינם.  ג,נג צמתו בבור חיי, וידו-אבן בי.  ג,נד צפו-מים על-ראשי, אמרתי נגזרתי.  

ג,נה קראתי שמך יהוה, מבור תחתייות.  ג,נו קולי, שמעת:  אל-תעלם אוזנך לרווחתי, לשוועתי.  ג,נז קרבת ביום אקראך, אמרת אל-תירא.  

ג,נח רבת אדוניי ריבי נפשי, גאלת חיי.  ג,נט ראית יהוה עוותתי, שופטה משפטי.  ג,ס ראית, כל-נקמתם--כל-מחשבותם, לי.  

ג,סא שמעת חרפתם יהוה, כל-מחשבותם עליי.  ג,סב שפתי קמיי והגיונם, עליי כל-היום.  ג,סג שבתם וקימתם הביטה, אני מנגינתם.  

ג,סד תשיב להם גמול יהוה, כמעשה ידיהם.  ג,סה תיתן להם מגינת-לב, תאלתך להם.  ג,סו תרדוף באף ותשמידם, מתחת שמי יהוה.  

ד,א איכה יועם זהב, ישנה הכתם הטוב; תשתפכנה, אבני-קודש, בראש, כל-חוצות.    ד,ב בני ציון היקרים, המסולאים בפז--איכה נחשבו לנבלי-חרש, מעשה ידי יוצר.    ד,ג גם-תנים חלצו שד, היניקו גוריהן; בת-עמי לאכזר, כיענים במדבר.    ד,ד דבק לשון יונק אל-חיכו, בצמא; עוללים שאלו לחם, פורש אין להם.    ד,ה האוכלים, למעדנים, נשמו, בחוצות; האמונים עלי תולע, חיבקו אשפתות.    ד,ו ויגדל עוון בת-עמי, מחטאת סדום:  ההפוכה כמו-רגע, ולא-חלו בה ידיים.    ד,ז זכו נזיריה משלג, צחו מחלב; אדמו עצם מפנינים, ספיר גזרתם.    ד,ח חשך משחור תוארם, לא ניכרו בחוצות; צפד עורם על-עצמם, יבש היה כעץ.    ד,ט טובים היו חללי-חרב, מחללי רעב:  שהם יזובו מדוקרים, מתנובות שדיי.    ד,י ידי, נשים רחמנייות--בישלו, ילדיהן; היו לברות למו, בשבר בת-עמי.    ד,יא כילה יהוה את-חמתו, שפך חרון אפו; ויצת-אש בציון, ותאכל יסודותיה.    ד,יב לא האמינו מלכי-ארץ, כול יושבי תבל:  כי יבוא צר ואויב, בשערי ירושלים.    ד,יג מחטאות נביאיה, עוונות כוהניה:  השופכים בקרבה, דם צדיקים.    ד,יד נעו עיוורים בחוצות, נגואלו בדם; בלא יוכלו, ייגעו בלבושיהם.    ד,טו סורו טמא קראו למו, סורו סורו אל-תיגעו--כי נצו, גם-נעו; אמרו, בגויים, לא יוסיפו, לגור.    ד,טז פני יהוה חילקם, לא יוסיף להביטם; פני כוהנים לא נשאו, וזקנים לא חננו.    ד,יז עודנו תכלינה עינינו, אל-עזרתנו הבל; בציפייתנו ציפינו, אל-גוי לא יושיע.    ד,יח צדו צעדינו, מלכת ברחובותינו; קרב קיצנו מלאו ימינו, כי-בא קיצנו.    ד,יט קלים היו רודפינו, מנשרי שמיים; על-ההרים דלקונו, במדבר ארבו לנו.    ד,כ רוח אפינו משיח יהוה, נלכד בשחיתותם:  אשר אמרנו, בצילו נחיה בגויים.    ד,כא שישי ושמחי בת-אדום, יושבת בארץ עוץ; גם-עלייך, תעבור-כוס--תשכרי, ותתערי.    ד,כב תם-עוונך, בת-ציון--לא יוסיף, להגלותך; פקד עוונך בת-אדום, גילה על-חטאותייך.  

ה,א זכור יהוה מה-היה לנו, הביטה וראה את-חרפתנו.  ה,ב נחלתנו נהפכה לזרים, בתינו לנוכרים.  ה,ג יתומים היינו ואין אב, אימותינו כאלמנות.  ה,ד מימינו בכסף שתינו, עצינו במחיר יבואו.  ה,ה על צווארנו נרדפנו, יגענו ולא הונח-לנו.  ה,ו מצריים נתנו יד, אשור לשבוע לחם.  ה,ז אבותינו חטאו ואינם, ואנחנו עוונותיהם סבלנו.  ה,ח עבדים משלו בנו, פורק אין מידם.  ה,ט בנפשנו נביא לחמנו, מפני חרב המדבר.  ה,י עורנו כתנור נכמרו, מפני זלעפות רעב.  ה,יא נשים בציון עינו, בתולות בערי יהודה.  ה,יב שרים בידם נתלו, פני זקנים לא נהדרו.  ה,יג בחורים טחון נשאו, ונערים בעץ כשלו.  ה,יד זקנים משער שבתו, בחורים מנגינתם.  ה,טו שבת משוש ליבנו, נהפך לאבל מחולנו.  ה,טז נפלה עטרת ראשנו, אוי-נא לנו כי חטאנו.  ה,יז על-זה, היה דווה ליבנו--על-אלה, חשכו עינינו.  ה,יח על הר-ציון ששמם, שועלים הילכו-בו.  

ה,יט אתה יהוה לעולם תשב, כיסאך לדור ודור.  ה,כ למה לנצח תשכחנו, תעזבנו לאורך ימים.  ה,כא השיבנו יהוה אליך ונשובה, חדש ימינו כקדם.  ה,כב כי אם-מאוס מאסתנו, קצפת עלינו עד-מאוד.

[אסתר].
א,א ויהי, בימי אחשוורוש:  הוא אחשוורוש, המולך מהודו ועד-כוש--שבע ועשרים ומאה, מדינה.  א,ב בימים, ההם--כשבת המלך אחשוורוש, על כיסא מלכותו, אשר, בשושן הבירה.  א,ג בשנת שלוש, למולכו, עשה משתה, לכל-שריו ועבדיו:  חיל פרס ומדיי, הפרתמים ושרי המדינות--לפניו.  א,ד בהראותו, את-עושר כבוד מלכותו, ואת-יקר, תפארת גדולתו; ימים רבים, שמונים ומאת יום.  א,ה ובמלאות הימים האלה, עשה המלך לכל-העם הנמצאים בשושן הבירה למגדול ועד-קטן משתה--שבעת ימים:  בחצר, גינת ביתן המלך.  א,ו חור כרפס ותכלת, אחוז בחבלי-בוץ וארגמן, על-גלילי כסף, ועמודי שש; מיטות זהב וכסף, על ריצפת בהט-ושש--ודר וסוחרת.  א,ז והשקות בכלי זהב, וכלים מכלים שונים; ויין מלכות רב, כיד המלך.  א,ח והשתייה כדת, אין אונס:  כי-כן ייסד המלך, על כל-רב ביתו--לעשות, כרצון איש-ואיש.  

א,ט גם ושתי המלכה, עשתה משתה נשים--בית, המלכות, אשר, למלך אחשוורוש.  א,י ביום, השביעי, כטוב לב-המלך, ביין--אמר למהומן ביזתא חרבונא בגתא ואבגתא, זתר וכרכס, שבעת הסריסים, המשרתים את-פני המלך אחשוורוש.  א,יא להביא את-ושתי המלכה, לפני המלך--בכתר מלכות:  להראות העמים והשרים את-יופייה, כי-טובת מראה היא.  א,יב ותמאן המלכה ושתי, לבוא בדבר המלך, אשר, ביד הסריסים; ויקצוף המלך מאוד, וחמתו בערה בו.  

א,יג ויאמר המלך, לחכמים יודעי העיתים:  כי-כן, דבר המלך, לפני, כל-יודעי דת ודין.  א,יד והקרוב אליו, כרשנא שתר אדמתא תרשיש, מרס מרסנא, ממוכן--שבעת שרי פרס ומדיי, רואי פני המלך, היושבים ראשונה, במלכות.  א,טו כדת, מה-לעשות, במלכה, ושתי--על אשר לא-עשתה, את-מאמר המלך אחשוורוש, ביד, הסריסים.  

א,טז ויאמר ממוכן, לפני המלך והשרים, לא על-המלך לבדו, עוותה ושתי המלכה:  כי על-כל-השרים, ועל-כל-העמים, אשר, בכל-מדינות המלך אחשוורוש.  א,יז כי-ייצא דבר-המלכה על-כל-הנשים, להבזות בעליהן בעיניהן:  באומרם, המלך אחשוורוש אמר להביא את-ושתי המלכה לפניו--ולא-באה.  א,יח והיום הזה תאמרנה שרות פרס-ומדיי, אשר שמעו את-דבר המלכה, לכול, שרי המלך; וכדיי, ביזיון וקצף.  א,יט אם-על-המלך טוב, ייצא דבר-מלכות מלפניו, וייכתב בדתי פרס-ומדיי, ולא יעבור:  אשר לא-תבוא ושתי, לפני המלך אחשוורוש, ומלכותה ייתן המלך, לרעותה הטובה ממנה.  א,כ ונשמע פתגם המלך אשר-יעשה בכל-מלכותו, כי רבה היא; וכל-הנשים, ייתנו יקר לבעליהן--למגדול, ועד-קטן.  א,כא וייטב, הדבר, בעיני המלך, והשרים; ויעש המלך, כדבר ממוכן.  א,כב וישלח ספרים, אל-כל-מדינות המלך--אל-מדינה ומדינה ככתבה, ואל-עם ועם כלשונו:  להיות כל-איש שורר בביתו, ומדבר כלשון עמו.  

ב,א אחר, הדברים האלה, כשוך, חמת המלך אחשוורוש--זכר את-ושתי ואת אשר-עשתה, ואת אשר-נגזר עליה.  ב,ב ויאמרו נערי-המלך, משרתיו:  יבקשו למלך נערות בתולות, טובות מראה.  ב,ג ויפקד המלך פקידים, בכל-מדינות מלכותו, ויקבצו את-כל-נערה-בתולה טובת מראה אל-שושן הבירה אל-בית הנשים, אל-יד הגא סריס המלך שומר הנשים; ונתון, תמרוקיהן.  ב,ד והנערה, אשר תיטב בעיני המלך--תמלוך, תחת ושתי; וייטב הדבר בעיני המלך, ויעש כן.  

ב,ה איש יהודי, היה בשושן הבירה; ושמו מורדכיי, בן יאיר בן-שמעי בן-קיש--איש ימיני.  ב,ו אשר הוגלה, מירושלים, עם-הגולה אשר הוגלתה, עם יכוניה מלך-יהודה--אשר הגלה, נבוכדנאצר מלך בבל.  ב,ז ויהי אומן את-הדסה, היא אסתר בת-דודו--כי אין לה, אב ואם; והנערה יפת-תואר, וטובת מראה, ובמות אביה ואימה, לקחה מורדכיי לו לבת.  ב,ח ויהי, בהישמע דבר-המלך ודתו, ובהיקבץ נערות רבות אל-שושן הבירה, אל-יד הגיי; ותילקח אסתר אל-בית המלך, אל-יד הגיי שומר הנשים.  ב,ט ותיטב הנערה בעיניו, ותישא חסד לפניו, ויבהל את-תמרוקיה ואת-מנותיה לתת לה, ואת שבע הנערות הראויות לתת-לה מבית המלך; וישנהא ואת-נערותיה לטוב, בית הנשים.  ב,י לא-הגידה אסתר, את-עמה ואת-מולדתה:  כי מורדכיי ציווה עליה, אשר לא-תגיד.  ב,יא ובכל-יום ויום--מורדכיי מתהלך, לפני חצר בית-הנשים:  לדעת את-שלום אסתר, ומה-ייעשה בה.  ב,יב ובהגיע תור נערה ונערה לבוא אל-המלך אחשוורוש, מקץ היות לה כדת הנשים שנים עשר חודש--כי כן ימלאו, ימי מרוקיהן:  שישה חודשים, בשמן המור, ושישה חודשים בבשמים, ובתמרוקי הנשים.  ב,יג ובזה, הנערה באה אל-המלך--את כל-אשר תאמר יינתן לה, לבוא עימה, מבית הנשים, עד-בית המלך.  ב,יד בערב היא באה, ובבוקר היא שבה אל-בית הנשים שני, אל-יד שעשגז סריס המלך, שומר הפילגשים:  לא-תבוא עוד אל-המלך, כי אם-חפץ בה המלך ונקראה בשם.  ב,טו ובהגיע תור-אסתר בת-אביחיל דוד מורדכיי אשר לקח-לו לבת לבוא אל-המלך, לא ביקשה דבר--כי אם את-אשר יאמר הגיי סריס-המלך, שומר הנשים; ותהי אסתר נושאת חן, בעיני כל-רואיה.  ב,טז ותילקח אסתר אל-המלך אחשוורוש, אל-בית מלכותו, בחודש העשירי, הוא-חודש טבת--בשנת-שבע, למלכותו.  ב,יז ויאהב המלך את-אסתר מכל-הנשים, ותישא-חן וחסד לפניו מכל-הבתולות; וישם כתר-מלכות בראשה, וימליכהא תחת ושתי.  ב,יח ויעש המלך משתה גדול, לכל-שריו ועבדיו--את, משתה אסתר; והנחה למדינות עשה, וייתן משאת כיד המלך.  ב,יט ובהיקבץ בתולות, שנית; ומורדכיי, יושב בשער-המלך.  ב,כ אין אסתר, מגדת מולדתה ואת-עמה, כאשר ציווה עליה, מורדכיי; ואת-מאמר מורדכיי אסתר עושה, כאשר הייתה באומנה איתו.  

ב,כא בימים ההם, ומורדכיי יושב בשער-המלך; קצף בגתן ותרש שני-סריסי המלך, משומרי הסף, ויבקשו לשלוח יד, במלך אחשוורוש.  ב,כב וייוודע הדבר למורדכיי, ויגד לאסתר המלכה; ותאמר אסתר למלך, בשם מורדכיי.  ב,כג ויבוקש הדבר ויימצא, וייתלו שניהם על-עץ; וייכתב, בספר דברי הימים--לפני המלך.  

ג,א אחר הדברים האלה, גידל המלך אחשוורוש את-המן בן-המדתא האגגי--וינשאהו; וישם, את-כיסאו, מעל, כל-השרים אשר איתו.  ג,ב וכל-עבדי המלך אשר-בשער המלך, כורעים ומשתחווים להמן--כי-כן, ציווה-לו המלך; ומורדכיי--לא יכרע, ולא ישתחווה.  ג,ג ויאמרו עבדי המלך, אשר-בשער המלך--למורדכיי:  מדוע אתה עובר, את מצות המלך.  ג,ד ויהי, כאומרם אליו יום ויום, ולא שמע, אליהם; ויגידו להמן, לראות היעמדו דברי מורדכיי--כי-הגיד להם, אשר-הוא יהודי.  ג,ה וירא המן--כי-אין מורדכיי, כורע ומשתחווה לו; ויימלא המן, חמה.  ג,ו וייבז בעיניו, לשלוח יד במורדכיי לבדו--כי-הגידו לו, את-עם מורדכיי; ויבקש המן, להשמיד את-כל-היהודים אשר בכל-מלכות אחשוורוש--עם מורדכיי.  ג,ז בחודש הראשון, הוא-חודש ניסן, בשנת שתים עשרה, למלך אחשוורוש:  הפיל פור הוא הגורל לפני המן, מיום ליום ומחודש לחודש שנים-עשר--הוא-חודש אדר.  

ג,ח ויאמר המן, למלך אחשוורוש--ישנו עם-אחד מפוזר ומפורד בין העמים, בכול מדינות מלכותך; ודתיהם שונות מכל-עם, ואת-דתי המלך אינם עושים, ולמלך אין-שווה, להניחם.  ג,ט אם-על-המלך טוב, ייכתב לאבדם; ועשרת אלפים כיכר-כסף, אשקול על-ידי עושי המלאכה, להביא, אל-גנזי המלך.  ג,י ויסר המלך את-טבעתו, מעל ידו; וייתנה, להמן בן-המדתא האגגי--צורר היהודים.  ג,יא ויאמר המלך להמן, הכסף נתון לך; והעם, לעשות בו כטוב בעיניך.  ג,יב וייקראו סופרי המלך בחודש הראשון, בשלושה עשר יום בו, וייכתב ככל-אשר-ציווה המן אל אחשדרפני-המלך ואל-הפחות אשר על-מדינה ומדינה ואל-שרי עם ועם, מדינה ומדינה ככתבה ועם ועם כלשונו:  בשם המלך אחשוורוש נכתב, ונחתם בטבעת המלך.  ג,יג ונשלוח ספרים ביד הרצים, אל-כל-מדינות המלך--להשמיד להרוג ולאבד את-כל-היהודים מנער ועד-זקן טף ונשים ביום אחד, בשלושה עשר לחודש שנים-עשר הוא-חודש אדר; ושללם, לבוז.  ג,יד פתשגן הכתב, להינתן דת בכל-מדינה ומדינה, גלוי, לכל-העמים--להיות עתידים, ליום הזה.  ג,טו הרצים יצאו דחופים, בדבר המלך, והדת ניתנה, בשושן הבירה; והמלך והמן ישבו לשתות, והעיר שושן נבוכה.  

ד,א ומורדכיי, ידע את-כל-אשר נעשה, ויקרע מורדכיי את-בגדיו, וילבש שק ואפר; וייצא בתוך העיר, ויזעק זעקה גדולה ומרה.  ד,ב ויבוא, עד לפני שער-המלך:  כי אין לבוא אל-שער המלך, בלבוש שק.  ד,ג ובכל-מדינה ומדינה, מקום אשר דבר-המלך ודתו מגיע--אבל גדול ליהודים, וצום ובכי ומספד; שק ואפר, יוצע לרבים.  ד,ד ותבואנה נערות אסתר וסריסיה, ויגידו לה, ותתחלחל המלכה, מאוד; ותשלח בגדים להלביש את-מורדכיי, ולהסיר שקו מעליו--ולא קיבל.  ד,ה ותקרא אסתר להתך מסריסי המלך, אשר העמיד לפניה, ותצווהו, על-מורדכיי--לדעת מה-זה, ועל-מה-זה.  ד,ו וייצא התך, אל-מורדכיי--אל-רחוב העיר, אשר לפני שער-המלך.  ד,ז ויגד-לו מורדכיי, את כל-אשר קרהו; ואת פרשת הכסף, אשר אמר המן לשקול על-גנזי המלך ביהודים--לאבדם.  ד,ח ואת-פתשגן כתוב-הדת אשר-ניתן בשושן להשמידם, נתן לו--להראות את-אסתר, ולהגיד לה; ולצוות עליה, לבוא אל-המלך להתחנן-לו ולבקש מלפניו--על-עמה.  ד,ט ויבוא, התך; ויגד לאסתר, את דברי מורדכיי.  ד,י ותאמר אסתר להתך, ותצווהו אל-מורדכיי.  ד,יא כל-עבדי המלך ועם-מדינות המלך יודעים, אשר כל-איש ואישה אשר יבוא-אל-המלך אל-החצר הפנימית אשר לא-ייקרא אחת דתו להמית, לבד מאשר יושיט-לו המלך את-שרביט הזהב, וחיה; ואני, לא נקראתי לבוא אל-המלך--זה, שלושים יום.  ד,יב ויגידו למורדכיי, את דברי אסתר.  ד,יג ויאמר מורדכיי, להשיב אל-אסתר:  אל-תדמי בנפשך, להימלט בית-המלך מכל-היהודים.  ד,יד כי אם-החרש תחרישי, בעת הזאת--ריוח והצלה יעמוד ליהודים ממקום אחר, ואת ובית-אביך תאבדו; ומי יודע--אם-לעת כזאת, הגעת למלכות.  ד,טו ותאמר אסתר, להשיב אל-מורדכיי.  ד,טז לך כנוס את-כל-היהודים הנמצאים בשושן, וצומו עליי ואל-תאכלו ואל-תשתו שלושת ימים לילה ויום--גם-אני ונערותיי, אצום כן; ובכן אבוא אל-המלך, אשר לא-כדת, וכאשר אבדתי, אבדתי.  ד,יז ויעבור, מורדכיי; ויעש, ככול אשר-ציוותה עליו אסתר.  ה,א ויהי ביום השלישי, ותלבש אסתר מלכות, ותעמוד בחצר בית-המלך הפנימית, נוכח בית המלך; והמלך יושב על-כיסא מלכותו, בבית המלכות, נוכח, פתח הבית.  ה,ב ויהי כראות המלך את-אסתר המלכה, עומדת בחצר--נשאה חן, בעיניו; ויושט המלך לאסתר, את-שרביט הזהב אשר בידו, ותקרב אסתר, ותיגע בראש השרביט.  ה,ג ויאמר לה המלך, מה-לך אסתר המלכה; ומה-בקשתך עד-חצי המלכות, ויינתן לך.  ה,ד ותאמר אסתר, אם-על-המלך טוב--יבוא המלך והמן היום, אל-המשתה אשר-עשיתי לו.  ה,ה ויאמר המלך--מהרו את-המן, לעשות את-דבר אסתר; ויבוא המלך והמן, אל-המשתה אשר-עשתה אסתר.  ה,ו ויאמר המלך לאסתר במשתה היין, מה-שאלתך ויינתן לך; ומה-בקשתך עד-חצי המלכות, ותיעש.  ה,ז ותען אסתר, ותאמר:  שאלתי, ובקשתי.  ה,ח אם-מצאתי חן בעיני המלך, ואם-על-המלך טוב, לתת את-שאלתי, ולעשות את-בקשתי--יבוא המלך והמן, אל-המשתה אשר אעשה להם, ומחר אעשה, כדבר המלך.  ה,ט וייצא המן ביום ההוא, שמח וטוב לב; וכראות המן את-מורדכיי בשער המלך, ולא-קם ולא-זע ממנו--ויימלא המן על-מורדכיי, חמה.  ה,י ויתאפק המן, ויבוא אל-ביתו; וישלח ויבא את-אוהביו, ואת-זרש אשתו.  ה,יא ויספר להם המן את-כבוד עושרו, ורוב בניו; ואת כל-אשר גידלו המלך ואת אשר נישאו, על-השרים ועבדי המלך.  ה,יב ויאמר, המן--אף לא-הביאה אסתר המלכה עם-המלך אל-המשתה אשר-עשתה, כי אם-אותי; וגם-למחר אני קרוא-לה, עם-המלך.  ה,יג וכל-זה, איננו שווה לי:  בכל-עת, אשר אני רואה את-מורדכיי היהודי--יושב, בשער המלך.  ה,יד ותאמר לו זרש אשתו וכל-אוהביו, יעשו-עץ גבוה חמישים אמה, ובבוקר אמור למלך ויתלו את-מורדכיי עליו, ובוא-עם-המלך אל-המשתה שמח; וייטב הדבר לפני המן, ויעש העץ.  

ו,א בלילה ההוא, נדדה שנת המלך; ויאמר, להביא את-ספר הזכרונות דברי הימים, ויהיו נקראים, לפני המלך.  ו,ב ויימצא כתוב, אשר הגיד מורדכיי על-בגתנא ותרש שני סריסי המלך--משומרי, הסף:  אשר ביקשו לשלוח יד, במלך אחשוורוש.  ו,ג ויאמר המלך--מה-נעשה יקר וגדולה למורדכיי, על-זה; ויאמרו נערי המלך, משרתיו, לא-נעשה עימו, דבר.  ו,ד ויאמר המלך, מי בחצר; והמן בא, לחצר בית-המלך החיצונה, לאמור למלך, לתלות את-מורדכיי על-העץ אשר-הכין לו.  ו,ה ויאמרו נערי המלך, אליו--הנה המן, עומד בחצר; ויאמר המלך, יבוא.  ו,ו ויבוא, המן, ויאמר לו המלך, מה-לעשות באיש אשר המלך חפץ ביקרו; ויאמר המן, בליבו, למי יחפוץ המלך לעשות יקר, יותר ממני.  ו,ז ויאמר המן, אל-המלך:  איש, אשר המלך חפץ ביקרו.  ו,ח יביאו לבוש מלכות, אשר לבש-בו המלך; וסוס, אשר רכב עליו המלך, ואשר ניתן כתר מלכות, בראשו.  ו,ט ונתון הלבוש והסוס, על-יד-איש משרי המלך הפרתמים, והלבישו את-האיש, אשר המלך חפץ ביקרו; והרכיבוהו על-הסוס, ברחוב העיר, וקראו לפניו, ככה ייעשה לאיש אשר המלך חפץ ביקרו.  ו,י ויאמר המלך להמן, מהר קח את-הלבוש ואת-הסוס כאשר דיברת, ועשה-כן למורדכיי היהודי, היושב בשער המלך:  אל-תפל דבר, מכול אשר דיברת.  ו,יא וייקח המן את-הלבוש ואת-הסוס, וילבש את-מורדכיי; וירכיבהו, ברחוב העיר, ויקרא לפניו, ככה ייעשה לאיש אשר המלך חפץ ביקרו.  ו,יב וישב מורדכיי, אל-שער המלך; והמן נדחף אל-ביתו, אביל וחפוי ראש.  ו,יג ויספר המן לזרש אשתו, ולכל-אוהביו, את, כל-אשר קרהו; ויאמרו לו חכמיו וזרש אשתו, אם מזרע היהודים מורדכיי אשר החילות לנפול לפניו לא-תוכל לו--כי-נפול תיפול, לפניו.  ו,יד עודם מדברים עימו, וסריסי המלך הגיעו; ויבהילו להביא את-המן, אל-המשתה אשר-עשתה אסתר.  ז,א ויבוא המלך והמן, לשתות עם-אסתר המלכה.  ז,ב ויאמר המלך לאסתר גם ביום השני, במשתה היין--מה-שאלתך אסתר המלכה, ותינתן לך; ומה-בקשתך עד-חצי המלכות, ותיעש.  ז,ג ותען אסתר המלכה, ותאמר--אם-מצאתי חן בעיניך המלך, ואם-על-המלך טוב:  תינתן-לי נפשי בשאלתי, ועמי בבקשתי.  ז,ד כי נמכרנו אני ועמי, להשמיד להרוג ולאבד; ואילו לעבדים ולשפחות נמכרנו, החרשתי--כי אין הצר שווה, בנזק המלך.  

ז,ה ויאמר המלך אחשוורוש, ויאמר לאסתר המלכה:  מי הוא זה ואי-זה הוא, אשר-מלאו ליבו לעשות כן.  ז,ו ותאמר אסתר--איש צר ואויב, המן הרע הזה; והמן נבעת, מלפני המלך והמלכה.  ז,ז והמלך קם בחמתו, ממשתה היין, אל-גינת, הביתן; והמן עמד, לבקש על-נפשו מאסתר המלכה--כי ראה, כי-כלתה אליו הרעה מאת המלך.  ז,ח והמלך שב מגינת הביתן אל-בית משתה היין, והמן נופל על-המיטה אשר אסתר עליה, ויאמר המלך, הגם לכבוש את-המלכה עימי בבית; הדבר, יצא מפי המלך, ופני המן, חפו.  ז,ט ויאמר חרבונה אחד מן-הסריסים לפני המלך, גם הנה-העץ אשר-עשה המן למורדכיי אשר דיבר-טוב על-המלך עומד בבית המן--גבוה, חמישים אמה; ויאמר המלך, תלוהו עליו.  ז,י ויתלו, את-המן, על-העץ, אשר-הכין למורדכיי; וחמת המלך, שככה.  

ח,א ביום ההוא, נתן המלך אחשוורוש לאסתר המלכה, את-בית המן, צורר היהודים; ומורדכיי, בא לפני המלך--כי-הגידה אסתר, מה הוא-לה.  ח,ב ויסר המלך את-טבעתו, אשר העביר מהמן, וייתנה, למורדכיי; ותשם אסתר את-מורדכיי, על-בית המן.  

ח,ג ותוסף אסתר, ותדבר לפני המלך, ותיפול, לפני רגליו; ותבך ותתחנן-לו, להעביר את-רעת המן האגגי, ואת מחשבתו, אשר חשב על-היהודים.  ח,ד ויושט המלך לאסתר, את שרביט הזהב; ותקם אסתר, ותעמוד לפני המלך.  ח,ה ותאמר אם-על-המלך טוב ואם-מצאתי חן לפניו, וכשר הדבר לפני המלך, וטובה אני, בעיניו--ייכתב להשיב את-הספרים, מחשבת המן בן-המדתא האגגי, אשר כתב לאבד את-היהודים, אשר בכל-מדינות המלך.  ח,ו כי איככה אוכל, וראיתי, ברעה, אשר-ימצא את-עמי; ואיככה אוכל וראיתי, באובדן מולדתי.  

ח,ז ויאמר המלך אחשוורוש לאסתר המלכה, ולמורדכיי היהודי:  הנה בית-המן נתתי לאסתר, ואותו תלו על-העץ--על אשר-שלח ידו, ביהודים.  ח,ח ואתם כתבו על-היהודים כטוב בעיניכם, בשם המלך, וחתמו, בטבעת המלך:  כי-כתב אשר-נכתב בשם-המלך, ונחתום בטבעת המלך--אין להשיב.  ח,ט וייקראו סופרי-המלך בעת-ההיא בחודש השלישי הוא-חודש סיוון, בשלושה ועשרים בו, וייכתב ככל-אשר-ציווה מורדכיי אל-היהודים ואל האחשדרפנים-והפחות ושרי המדינות אשר מהודו ועד-כוש שבע ועשרים ומאה מדינה, מדינה ומדינה ככתבה ועם ועם כלשונו; ואל-היהודים--ככתבם, וכלשונם.  ח,י ויכתוב, בשם המלך אחשוורוש, ויחתום, בטבעת המלך; וישלח ספרים ביד הרצים בסוסים רוכבי הרכש, האחשתרנים--בני, הרמכים.  ח,יא אשר נתן המלך ליהודים אשר בכל-עיר-ועיר, להיקהל ולעמוד על-נפשם--להשמיד ולהרוג ולאבד את-כל-חיל עם ומדינה הצרים אותם, טף ונשים; ושללם, לבוז.  ח,יב ביום אחד, בכל-מדינות המלך אחשוורוש--בשלושה עשר לחודש שנים-עשר, הוא-חודש אדר.  ח,יג פתשגן הכתב, להינתן דת בכל-מדינה ומדינה, גלוי, לכל-העמים; ולהיות היהודים עתידים ליום הזה, להינקם מאויביהם.  ח,יד הרצים רוכבי הרכש, האחשתרנים, יצאו מבוהלים ודחופים, בדבר המלך; והדת ניתנה, בשושן הבירה.  

ח,טו ומורדכיי יצא מלפני המלך, בלבוש מלכות תכלת וחור, ועטרת זהב גדולה, ותכריך בוץ וארגמן; והעיר שושן, צהלה ושמחה.  ח,טז ליהודים, הייתה אורה ושמחה, וששון, ויקר.  ח,יז ובכל-מדינה ומדינה ובכל-עיר ועיר, מקום אשר דבר-המלך ודתו מגיע, שמחה וששון ליהודים, משתה ויום טוב; ורבים מעמי הארץ, מתייהדים--כי-נפל פחד-היהודים, עליהם.  ט,א ובשנים עשר חודש הוא-חודש אדר, בשלושה עשר יום בו, אשר הגיע דבר-המלך ודתו, להיעשות:  ביום, אשר שיברו אויבי היהודים לשלוט בהם, ונהפוך הוא, אשר ישלטו היהודים המה בשונאיהם.  ט,ב נקהלו היהודים בעריהם, בכל-מדינות המלך אחשוורוש, לשלוח יד, במבקשי רעתם; ואיש לא-עמד לפניהם, כי-נפל פחדם על-כל-העמים.  ט,ג וכל-שרי המדינות והאחשדרפנים והפחות, ועושי המלאכה אשר למלך--מנשאים, את-היהודים:  כי-נפל פחד-מורדכיי, עליהם.  ט,ד כי-גדול מורדכיי בבית המלך, ושומעו הולך בכל-המדינות:  כי-האיש מורדכיי, הולך וגדול.  ט,ה ויכו היהודים בכל-אויביהם, מכת-חרב והרג ואבדן; ויעשו בשונאיהם, כרצונם.  ט,ו ובשושן הבירה, הרגו היהודים ואבד--חמש מאות,  
איש.    ט,ז ואת  
פרשנדתא    ואת  
דלפון,    ואת  
אספתא.    ט,ח ואת  
פורתא    ואת  
אדליא,    ואת  
ארידתא.    ט,ט ואת  
פרמשתא    ואת  
אריסיי,    ואת  
ארידיי    ואת  
ויזתא.    ט,י עשרת  
בני המן בן-המדתא, צורר היהודים--הרגו; ובביזה--לא שלחו, את-ידם.  ט,יא ביום ההוא, בא מספר ההרוגים בשושן הבירה--לפני המלך.  ט,יב ויאמר המלך לאסתר המלכה, בשושן הבירה הרגו היהודים ואבד חמש מאות איש ואת עשרת בני-המן--בשאר מדינות המלך, מה עשו; ומה-שאלתך ויינתן לך, ומה-בקשתך עוד ותיעש.  ט,יג ותאמר אסתר, אם-על-המלך טוב--יינתן גם-מחר ליהודים אשר בשושן, לעשות כדת היום; ואת עשרת בני-המן, יתלו על-העץ.  ט,יד ויאמר המלך להיעשות כן, ותינתן דת בשושן; ואת עשרת בני-המן, תלו.  ט,טו וייקהלו היהודים אשר-בשושן, גם ביום ארבעה עשר לחודש אדר, ויהרגו בשושן, שלוש מאות איש; ובביזה--לא שלחו, את-ידם.  ט,טז ושאר היהודים אשר במדינות המלך נקהלו ועמוד על-נפשם, ונוח מאויביהם, והרוג בשונאיהם, חמישה ושבעים אלף; ובביזה--לא שלחו, את-ידם.  ט,יז ביום-שלושה עשר, לחודש אדר; ונוח, בארבעה עשר בו, ועשה אותו, יום משתה ושמחה.  ט,יח והיהודים אשר-בשושן, נקהלו בשלושה עשר בו, ובארבעה עשר, בו; ונוח, בחמישה עשר בו, ועשה אותו, יום משתה ושמחה.  ט,יט על-כן היהודים הפרזים, היושבים בערי הפרזות--עושים את יום ארבעה עשר לחודש אדר, שמחה ומשתה ויום טוב; ומשלוח מנות, איש לריעהו.  ט,כ ויכתוב מורדכיי, את-הדברים האלה; וישלח ספרים אל-כל-היהודים, אשר בכל-מדינות המלך אחשוורוש--הקרובים, והרחוקים.  ט,כא לקיים, עליהם--להיות עושים את יום ארבעה עשר לחודש אדר, ואת יום-חמישה עשר בו:  בכל-שנה, ושנה.  ט,כב כימים, אשר-נחו בהם היהודים מאויביהם, והחודש אשר נהפך להם מיגון לשמחה, ומאבל ליום טוב; לעשות אותם, ימי משתה ושמחה, ומשלוח מנות איש לריעהו, ומתנות לאביונים.  ט,כג וקיבל, היהודים, את אשר-החלו, לעשות; ואת אשר-כתב מורדכיי, אליהם.  ט,כד כי המן בן-המדתא האגגי, צורר כל-היהודים--חשב על-היהודים, לאבדם; והפיל פור הוא הגורל, להומם ולאבדם.  ט,כה ובבואה, לפני המלך, אמר עם-הספר, ישוב מחשבתו הרעה אשר-חשב על-היהודים על-ראשו; ותלו אתו ואת-בניו, על-העץ.  ט,כו על-כן קראו לימים האלה פורים, על-שם הפור--על-כן, על-כל-דברי האיגרת הזאת; ומה-ראו על-ככה, ומה הגיע אליהם.  ט,כז קיימו וקיבלו היהודים עליהם ועל-זרעם ועל כל-הנלווים עליהם, ולא יעבור--להיות עושים את שני הימים האלה, ככתבם וכזמנם:  בכל-שנה, ושנה.  ט,כח והימים האלה נזכרים ונעשים בכל-דור ודור, משפחה ומשפחה, מדינה ומדינה, ועיר ועיר; וימי הפורים האלה, לא יעברו מתוך היהודים, וזכרם, לא-יסוף מזרעם.  

ט,כט ותכתוב אסתר המלכה בת-אביחיל, ומורדכיי היהודי--את-כל-תוקף:  לקיים, את איגרת הפורים הזאת--השנית.  ט,ל וישלח ספרים אל-כל-היהודים, אל-שבע ועשרים ומאה מדינה--מלכות, אחשוורוש:  דברי שלום, ואמת.  ט,לא לקיים את-ימי הפורים האלה בזמניהם, כאשר קיים עליהם מורדכיי היהודי ואסתר המלכה, וכאשר קיימו על-נפשם, ועל-זרעם:  דברי הצומות, וזעקתם.  ט,לב ומאמר אסתר--קיים, דברי הפורים האלה; ונכתב, בספר.  

י,א וישם המלך אחשוורוש מס על-הארץ, ואיי הים.  י,ב וכל-מעשה תוקפו, וגבורתו, ופרשת גדולת מורדכיי, אשר גידלו המלך--הלוא-הם כתובים, על-ספר דברי הימים, למלכי, מדיי ופרס.  י,ג כי מורדכיי היהודי, משנה למלך אחשוורוש, וגדול ליהודים, ורצוי לרוב אחיו--דורש טוב לעמו, ודובר שלום לכל-זרעו.

[דניאל].
א,א בשנת שלוש, למלכות יהויקים מלך-יהודה--בא נבוכדנאצר מלך-בבל ירושלים, ויצר עליה.  א,ב וייתן אדוניי בידו את-יהויקים מלך-יהודה, ומקצת כלי בית-האלוהים, ויביאם ארץ-שנער, בית אלוהיו; ואת-הכלים הביא, בית אוצר אלוהיו.  א,ג ויאמר המלך, לאשפנז רב סריסיו:  להביא מבני ישראל, ומזרע המלוכה--ומן-הפרתמים.  א,ד ילדים אשר אין-בהם כל-מום וטובי מראה ומשכילים בכל-חכמה, ויודעי דעת ומביני מדע, ואשר כוח בהם, לעמוד בהיכל המלך; וללמדם ספר, ולשון כשדים.  א,ה וימן להם המלך דבר-יום ביומו, מפת-בג המלך ומיין משתיו, ולגדלם, שנים שלוש; ומקצתם--יעמדו, לפני המלך.  א,ו ויהי בהם, מבני יהודה--דניאל חנניה, מישאל ועזריה.  א,ז וישם להם שר הסריסים, שמות; וישם לדניאל בלטשאצר, ולחנניה שדרך, ולמישאל מישך, ולעזריה עביד נגו.  א,ח וישם דניאל על-ליבו, אשר לא-יתגאל בפת-בג המלך וביין משתיו; ויבקש משר הסריסים, אשר לא יתגאל.  א,ט וייתן האלוהים את-דניאל, לחסד ולרחמים, לפני, שר הסריסים.  א,י ויאמר שר הסריסים, לדניאל--ירא אני את-אדוני המלך, אשר מינה את-מאכלכם ואת-משתיכם:  אשר למה יראה את-פניכם זועפים, מן-הילדים אשר כגילכם, וחייבתם את-ראשי, למלך.  א,יא ויאמר דניאל, אל-המלצר--אשר מינה, שר הסריסים, על-דניאל חנניה, מישאל ועזריה.  א,יב נס-נא את-עבדיך, ימים עשרה; וייתנו-לנו מן-הזירועים, ונאכלה--ומים ונשתה.  א,יג וייראו לפניך, מראינו, ומראה הילדים, האוכלים את פת-בג המלך; וכאשר תראה, עשה עם-עבדיך.  א,יד וישמע להם, לדבר הזה; וינסם, ימים עשרה.  א,טו ומקצת, ימים עשרה, נראה מראיהם טוב, ובריאי בשר:  מן-כל-הילדים--האוכלים, את פת-בג המלך.  א,טז ויהי המלצר, נושא את-פת-בגם, ויין, משתיהם; ונותן להם, זירעונים.  א,יז והילדים האלה ארבעתם, נתן להם האלוהים מדע והשכל בכל-ספר וחכמה; ודניאל הבין, בכל-חזון וחלומות.  א,יח ולמקצת, הימים, אשר-אמר המלך, להביאם; ויביאם שר הסריסים, לפני נבוכדנאצר.  א,יט וידבר איתם, המלך, ולא נמצא מכולם, כדניאל חנניה מישאל ועזריה; ויעמדו, לפני המלך.  א,כ וכול, דבר חכמת בינה, אשר-ביקש מהם, המלך--וימצאם עשר ידות, על כל-החרטומים האשפים, אשר, בכל-מלכותו.  א,כא ויהי, דניאל, עד-שנת אחת, לכורש המלך.  

ב,א ובשנת שתיים, למלכות נבוכדנאצר, חלם נבוכדנאצר, חלומות; ותתפעם רוחו, ושנתו נהייתה עליו.  ב,ב ויאמר המלך לקרוא לחרטומים ולאשפים, ולמכשפים ולכשדים, להגיד למלך, חלומותיו; ויבואו, ויעמדו לפני המלך.  ב,ג ויאמר להם המלך, חלום חלמתי; ותיפעם רוחי, לדעת את-החלום.  ב,ד וידברו הכשדים למלך, ארמית:  מלכא, לעלמין חיי--אמר חלמא לעבדך, ופשרא נחווי.  ב,ה עני מלכא ואמר לכשדאי, מילתה מיני אזדא:  הן לא תהודעונני, חלמא ופשריה, הדמין תתעבדון, ובתיכון נוולי ייתשמון.  ב,ו והן חלמא ופשריה, תהחוון, מתנן ונבזבה ויקר שגיא, תקבלון מן-קודמיי; להן, חלמא ופשריה החווני.  ב,ז ענו תניינות, ואמרין:  מלכא, חלמא יאמר לעבדוהי ופשרה נהחווי.  ב,ח עני מלכא, ואמר--מן-יציב ידע אנה, די עידנא אנתון זבנין; כל-קוביל די חזיתון, די אזדא מיני מילתא.  ב,ט די הן-חלמא לא תהודעונני חדה-היא דתכון, ומילה כדבה ושחיתה הזדמנתון למימר קודמיי, עד די עידנא, ישתני; להן, חלמא אמרו לי, ואנדע, די פשריה תהחוונני.  ב,י ענו כשדאי קודם-מלכא, ואמרין--לא-איתיי אנש על-יבשתא, די מילת מלכא יוכל להחוויה:  כל-קוביל, די כל-מלך רב ושליט, מילה כדנה לא שאיל, לכל-חרטום ואשף וכשדיי.  ב,יא ומילתא די-מלכא שאיל, יקירה, ואוחרן לא איתיי, די יחווינה קודם מלכא; להן אלהין--די מדרהון, עם-בשרא לא איתוהי.  ב,יב כל-קוביל דנה--מלכא, בנס וקצף שגיא; ואמר, להובדה, לכול, חכימי בבל.  ב,יג ודתא נפקת, וחכימיא מתקטלין; ובעו דניאל וחברוהי, להתקטלה.  

ב,יד באדיין דניאל, התיב עיטא וטעים, לאריוך, רב-טבחיא די מלכא--די נפק לקטלה, לחכימי בבל.  ב,טו עני ואמר, לאריוך שליטא די-מלכא, על-מה דתא מהחצפה, מן-קודם מלכא; אדיין מילתא, הודע אריוך לדניאל.  ב,טז ודניאל, על ובעה מן-מלכא:  די זמן ינתין-ליה, ופשרא להחוויה למלכא.  

ב,יז אדיין דניאל, לביתיה אזל; ולחנניה מישאל ועזריה חברוהי, מילתא הודע.  ב,יח ורחמין, למבעי מן-קודם אלה שמיא, על-רזא, דנה--די לא יהובדון דניאל וחברוהי, עם-שאר חכימי בבל.  ב,יט אדיין, לדניאל בחזווא די-ליליא--רזא גלי; אדיין, דניאל, בריך, לאלה שמיא.  ב,כ עני דניאל, ואמר--להוי שמיה די-אלהא מברך, מן-עלמא ועד עלמא:  די חוכמתא וגבורתא, די ליה-היא.  ב,כא והוא מהשני עידניא, וזמניא, מהעדי מלכין, ומהקים מלכין; יהיב חוכמתא לחכימין, ומנדעא לידעי בינה.  ב,כב הוא גלי עמיקתא, ומסתרתא; ידע מה בחשוכא, ונהורא עימיה שרא.  ב,כג לך אלה אבהתי, מהודי ומשבח אנה, די חוכמתא וגבורתא, יהבת לי; וכען הודעתני די-בעינא מינך, די-מילת מלכא הודעתנא.  ב,כד כל-קוביל דנה, דניאל על על-אריוך, די מני מלכא, להובדה לחכימי בבל; אזל וכן אמר-ליה, לחכימי בבל אל-תהובד--העילני קודם מלכא, ופשרא למלכא אחווי.  

ב,כה אדיין אריוך בהתבהלה, הנעיל לדניאל קודם מלכא; וכן אמר-ליה, די-השכחת גבר מן-בני גלותא די יהוד, די פשרא, למלכא יהודע.  ב,כו עני מלכא ואמר לדניאל, די שמיה בלטשאצר:  האיתך כהיל, להודעותני חלמא די-חזית--ופשריה.  ב,כז עני דניאל קודם מלכא, ואמר:  רזא, די-מלכא שאיל--לא חכימין אשפין חרטומין גזרין, יכלין להחוויה למלכא.  ב,כח ברם איתיי אלה בשמיא, גלי רזין, והודע למלכא נבוכדנאצר, מה די להוי באחרית יומיא; חלמך וחזווי רישך על-משכבך, דנה הוא.  

ב,כט אנת מלכא, רעיונך על-משכבך סליקו, מה די להוי, אחרי דנה; וגלי רזיא הודעך, מה-די להוי.  ב,ל ואנה, לא בחוכמה די-איתיי בי מן-כל-חייא, רזא דנה, גלי לי; להן, על-דברת די פשרא למלכא יהודעון, ורעיוני לבבך, תנדע.  ב,לא אנת מלכא, חזי הוויתה ואלו צלים חד שגיא--צלמא דיכין רב וזיוויה יתיר, קאים לקובלך; וריוויה, דחיל.  ב,לב הוא צלמא, רישיה די-דהב טב, חדוהי ודרעוהי, די כסף; מעוהי וירכתיה, די נחש.  ב,לג שקוהי, די פרזל; רגלוהי--מינהן די פרזל, ומינהן די חסף.  ב,לד חזי הוויתה, עד די התגזרת אבן די-לא בידיין, ומחת לצלמא על-רגלוהי, די פרזלא וחספא; והדקת, הימון.  ב,לה באדיין דקו כחדה פרזלא חספא נחשא כספא ודהבא, והוו כעור מן-אידרי-קיט, ונשא הימון רוחא, וכל-אתר לא-השתכח להון; ואבנא די-מחת לצלמא, הות לטור רב--ומלאת כל-ארעא.  ב,לו דנה חלמא, ופשריה נימר קודם-מלכא.  ב,לז אנת מלכא, מלך מלכיא:  די אלה שמיא, מלכותא חסנא ותוקפא ויקרא יהב-לך.  ב,לח ובכל-די דיירין בני-אנשא חיוות ברא ועוף-שמיא, יהב בידך, והשלטך, בכולהון; אנת-הוא, רישא די דהבא.  ב,לט ובתרך, תקום מלכו אוחרי--ארע מינך; ומלכו תליתאה אוחרי די נחשא, די תשלט בכל-ארעא.  ב,מ ומלכו, רביעאה, תהוי תקיפה, כפרזלא; כל-קוביל, די פרזלא מהדיק וחשיל כולא, וכפרזלא די-מרעע כל-אילין, תדיק ותירוע.  ב,מא ודי-חזייתה רגליא ואצבעתא, מינהן חסף די-פחר ומינהן פרזל--מלכו פליגה תהוי, ומן-נצבתא די-פרזלא להוי-בה; כל-קוביל די חזייתה, פרזלא מערב בחסף טינא.  ב,מב ואצבעת רגליא, מינהן פרזל ומינהן חסף--מן-קצת מלכותא תהוי תקיפה, ומינה תהוי תבירה.  ב,מג ודי חזייתה, פרזלא מערב בחסף טינא--מתערבין להוון בזרע אנשא, ולא-להוון דבקין דנה עם-דנה; הא-כדי פרזלא, לא מתערב עם-חספא.  ב,מד וביומיהון די מלכיא אינון, יקים אלה שמיא מלכו די לעלמין לא תתחבל, ומלכותא, לעם אוחרן לא תשתביק; תדיק ותסיף כל-אילין מלכוותא, והיא תקום לעלמיא.  ב,מה כל-קוביל די-חזייתה די מטורא אתגזרת אבן די-לא בידיין, והדיקת פרזלא נחשא חספא כספא ודהבא--אלה רב הודע למלכא, מה די להוי אחרי דנה; ויציב חלמא, ומהימן פשריה.  

ב,מו באדיין מלכא נבוכדנאצר, נפל על-אנפוהי, ולדניאל, סגיד; ומנחה, וניחוחין, אמר, לנסכה ליה.  ב,מז עני מלכא לדניאל ואמר, מן-קשוט די אלהכון הוא אלה אלהין ומרא מלכין--וגלי רזין:  די יכילתה, למגלי רזא דנה.  ב,מח אדיין מלכא לדניאל רבי, ומתנן רברבן שגיאן יהב-ליה, והשלטיה, על כל-מדינת בבל; ורב-סגנין--על, כל-חכימי בבל.  ב,מט ודניאל, בעא מן-מלכא, ומני על עבידתא די מדינת בבל, לשדרך מישך ועביד נגו; ודניאל, בתרע מלכא.  

ג,א נבוכדנאצר מלכא, עבד צלים די-דהב, רומיה אמין שיתין, פתייה אמין שית; אקימיה בבקעת דורא, במדינת בבל.  ג,ב ונבוכדנאצר מלכא שלח למכנש לאחשדרפניא סגניא ופחוותא אדרגזריא גדבריא דתבריא, תפתיא, וכול, שלטוני מדינתא--למיתי לחנוכת צלמא, די הקים נבוכדנאצר מלכא.  ג,ג באדיין מתכנשין אחשדרפניא סגניא ופחוותא אדרגזריא גדבריא דתבריא תפתיי, וכול שלטוני מדינתא, לחנוכת צלמא, די הקים נבוכדנאצר מלכא; וקיימין לוקביל צלמא, די הקים נבוכדנאצר.  ג,ד וכרוזא, קרי בחיל:  לכון אמרין עממיא, אומיא ולישניא.  ג,ה בעידנא די-תשמעון קל קרנא משרוקיתא קתרוס שבכא פסנתירין, סומפוניא, וכול, זני זמרא--תיפלון ותסגדון לצלם דהבא, די הקים נבוכדנאצר מלכא.  ג,ו ומן-די-לא ייפיל, ויסגוד--בה-שעתא יתרמי, לגוא-אתון נורא יקידתא.  ג,ז כל-קוביל דנה ביה-זמנא כדי שמעין כל-עממיא קל קרנא משרוקיתא קתרוס שבכא, פסנטירין, וכול, זני זמרא--נפלין כל-עממיא אומיא ולישניא, סגדין לצלם דהבא, די הקים, נבוכדנאצר מלכא.  ג,ח כל-קוביל דנה ביה-זמנא, קריבו גוברין כשדאין; ואכלו קרציהון, די יהודיי.  ג,ט ענו, ואמרין, לנבוכדנאצר, מלכא:  מלכא, לעלמין חיי.  ג,י אנת מלכא, שמתה טעים, די כל-אנש די-ישמע קל קרנא משרוקיתא קתרוס שבכא פסנתירין וסופוניה, וכול זני זמרא--ייפיל ויסגוד, לצלם דהבא.  ג,יא ומן-די-לא ייפיל, ויסגוד--יתרמי, לגוא-אתון נורא יקידתא.  ג,יב איתיי גוברין יהודאיין, די-מניתה יתהון על-עבידת מדינת בבל, שדרך מישך, ועביד נגו--גובריא איליך, לא-שמו עלך מלכא טעים, לאלהך לא פלחין, ולצלם דהבא די הקימתה לא סגדין.  

ג,יג באדיין נבוכדנאצר, ברגז וחמא, אמר להייתיה, לשדרך מישך ועביד נגו; באדיין גובריא איליך, היתייו קודם מלכא.  ג,יד עני נבוכדנאצר, ואמר להון, הצדא, שדרך מישך ועביד נגו:  לאלהיי, לא איתיכון פלחין, ולצלם דהבא די הקימת, לא סגדין.  ג,טו כען הן איתיכון עתידין, די בעידנא די-תשמעון קל קרנא משרוקיתא קתרוס שבכא פסנתירין וסומפוניה וכול זני זמרא תיפלון ותסגדון לצלמא די-עבדית, והן לא תסגדון, בה-שעתא תתרמון לגוא-אתון נורא יקידתא; ומן-הוא אלה, די ישיזבינכון מן-ידיי.  ג,טז ענו, שדרך מישך ועביד נגו, ואמרין, למלכא:  נבוכדנאצר--לא-חשחין אנחנא על-דנה פתגם, להתבותך.  ג,יז הן איתיי, אלהנא די-אנחנא פלחין--יכיל, לשיזבותנא:  מן-אתון נורא יקידתא ומן-ידך מלכא, ישיזיב.  ג,יח והן לא, ידיע להוי-לך מלכא; די לאלהך, לא-איתנא פלחין, ולצלם דהבא די הקימתה, לא נסגוד.  

ג,יט באדיין נבוכדנאצר התמלי חמא, וצלים אנפוהי אשתני, על-שדרך מישך, ועביד נגו; עני ואמר, למיזי לאתונא, חד-שבעה, על די חזי למיזייה.  ג,כ ולגוברין גיברי-חיל, די בחייליה, אמר לכפתה, לשדרך מישך ועביד נגו--למרמי, לאתון נורא יקידתא.  ג,כא באדיין גובריא איליך, כפיתו בסרבליהון פטשיהון, וכרבלתהון, ולבושיהון; ורמיו, לגוא-אתון נורא יקידתא.  ג,כב כל-קוביל דנה, מן-די מילת מלכא מחצפה, ואתונא, איזי יתירה; גובריא איליך, די הסיקו לשדרך מישך ועביד נגו, קטיל הימון, שביבא די נורא.  ג,כג וגובריא איליך תלתיהון, שדרך מישך ועביד נגו--נפלו לגוא-אתון-נורא יקידתא, מכפתין.  

ג,כד אדיין נבוכדנאצר מלכא, תווה וקם בהתבהלה; עני ואמר להדברוהי, הלוא גוברין תלתה רמינא לגוא-נורא מכפתין, עניין ואמרין למלכא, יציבא מלכא.  ג,כה עני ואמר, הא-אנה חזי גוברין ארבעה שריין מהלכין בגו-נורא, וחבל, לא-איתיי בהון; וריוויה די רביעאה, דמי לבר-אלהין.  

ג,כו באדיין קריב נבוכדנאצר, לתרע אתון נורא יקידתא, עני ואמר שדרך מישך ועביד-נגו עבדוהי די-אלהא עילאה, פוקו ואתו; באדיין נפקין, שדרך מישך ועביד נגו--מן-גוא נורא.  ג,כז ומתכנשין אחשדרפניא סגניא ופחוותא, והדברי מלכא--חזיין לגובריא איליך די לא-שליט נורא בגשמהון ושער רישהון לא התחרך, וסרבליהון לא שנו; וריח נור, לא עדת בהון.  ג,כח עני נבוכדנאצר ואמר, בריך אלההון די-שדרך מישך ועביד נגו, די-שלח מלאכיה ושיזיב לעבדוהי, די התרחיצו עלוהי; ומילת מלכא, שניו, ויהבו גשמהון די לא-יפלחון ולא-יסגדון לכל-אלה, להן לאלההון.  ג,כט ומיני, שים טעים, די כל-עם אומה ולישן די-יימר שלו על אלההון די-שדרך מישך ועביד נגו, הדמין יתעביד וביתיה נוולי ישתווה; כל-קוביל, די לא איתיי אלה אוחרן, די-ייכול להצלה, כדנה.  ג,ל באדיין מלכא, הצלח לשדרך מישך ועביד נגו--במדינת בבל.  

ג,לא נבוכדנאצר מלכא, לכל-עממיא אומיא ולישניא די-דיירין בכל-ארעא--שלמכון ישגי.  ג,לב אתיא, ותמהיא, די עבד עימי, אלהא עילאה--שפר קודמיי, להחוויה.  ג,לג אתוהי כמה רברבין, ותמהוהי כמה תקיפין; מלכותיה מלכות עלם, ושולטניה עם-דר ודר.  ד,א אנה נבוכדנאצר, שלי הווית בביתי, ורענן, בהיכלי.  ד,ב חלם חזית, וידחלינני; והרהורין, על-משכבי, וחזווי רישי, יבהלונני.  ד,ג ומיני, שים טעים, להנעלה קודמיי, לכול חכימי בבל:  די-פשר חלמא, יהודעונני.  ד,ד באדיין עלין, חרטומיא אשפיא, כשדאי, וגזריא; וחלמא, אמר אנה קודמיהון, ופשריה, לא-מהודעין לי.  ד,ה ועד אוחרין על קודמיי דניאל די-שמיה בלטשאצר, כשום אלהי, ודי רוח-אלהין קדישין, ביה; וחלמא, קודמוהי אמרית.  ד,ו בלטשאצר, רב חרטומיא--די אנה ידעית די רוח אלהין קדישין בך, וכל-רז לא-אניס לך; חזווי חלמי די-חזית ופשריה, אמר.  ד,ז וחזווי רישי, על-משכבי; חזי הווית--ואלו אילן בגו ארעא, ורומיה שגיא.  ד,ח רבה אילנא, ותקיף; ורומיה ימטי לשמיא, וחזותיה לסוף כל-ארעא.  ד,ט עופייה שפיר ואנביה שגיא, ומזון לכולא-ביה; תחותוהי תטליל חיוות ברא, ובענפוהי ידורן ציפרי שמיא, ומיניה, ייתזין כל-בשרא.  ד,י חזי הווית בחזווי רישי, על-משכבי; ואלו עיר וקדיש, מן-שמיא נחית.  ד,יא קרי בחיל וכן אמר, גודו אילנא וקציצו ענפוהי, אתרו עופייה, ובדרו אנביה; תנוד חיוותא מן-תחתוהי, וציפריא מן-ענפוהי.  ד,יב ברם עיקר שורשוהי, בארעא שבוקו, ובאסור די-פרזל ונחש, בדתאא די ברא; ובטל שמיא יצטבע, ועם-חיוותא חלקיה בעשב ארעא.  ד,יג לבביה מן-אנשא ישנון, ולבב חיווה יתייהיב ליה; ושבעה עידנין, יחלפון עלוהי.  ד,יד בגזירת עירין פתגמא, ומימר קדישין שאילתא; עד-דברת די ינדעון חייא די-שליט עילאה במלכות אנשא, ולמן-די יצבי ייתנינה, ושפל אנשים, יקים עלה.  ד,טו דנה חלמא חזית, אנה מלכא נבוכדנאצר; ואנת בלטשאצר פשרי אמר, כל-קוביל די כל-חכימי מלכותי לא-יכלין פשרא להודעותני, ואנת כהיל, די רוח-אלהין קדישין בך.  ד,טז אדיין דניאל די-שמיה בלטשאצר, אשתומם כשעה חדה, ורעיונוהי, יבהלוניה; עני מלכא ואמר, בלטשאצר חלמא ופשרי אל-יבהלך, עני בלטשאצר ואמר, מראי חלמא לשנאך ופשריה לערך.  ד,יז אילנא די חזייתה, די רבה ותקיף; ורומיה ימטי לשמיא, וחזותיה לכל-ארעא.  ד,יח ועופייה שפיר ואנביה שגיא, ומזון לכולא-ביה; תחותוהי, תדור חיוות ברא, ובענפוהי, ישכנן ציפרי שמיא.  ד,יט אנת-הוא מלכא, די רבת ותקיפת; ורבותך רבת ומטת לשמיא, ושולטנך לסוף ארעא.  ד,כ ודי חזה מלכא עיר וקדיש נחית מן-שמיא ואמר גודו אילנא וחבלוהי, ברם עיקר שורשוהי בארעא שבוקו, ובאסור די-פרזל ונחש, בדתאא די ברא; ובטל שמיא יצטבע, ועם-חיוות ברא חלקיה, עד די-שבעה עידנין, יחלפון עלוהי.  ד,כא דנה פשרא, מלכא; וגזירת עילאה היא, די מטת על-מראי מלכא.  ד,כב ולך טרדין מן-אנשא ועם-חיוות ברא להוי מדורך ועשבא כתורין לך יטעמון, ומטל שמיא לך מצבעין, ושבעה עידנין, יחלפון עלך:  עד די-תנדע, די-שליט עילאה במלכות אנשא, ולמן-די יצבי, ייתנינה.  ד,כג ודי אמרו, למשבק עיקר שורשוהי די אילנא, מלכותך, לך קיימא--מן-די תנדע, די שליטין שמיא.  ד,כד להן מלכא, מלכי ישפר עלך, וחטאך בצדקה פרוק, ועוויתך במיחן עניין; הן תהוי ארכה, לשליוותך.  ד,כה כולא מטא, על-נבוכדנאצר מלכא.  

ד,כו לקצת ירחין, תרי-עשר, על-היכל מלכותא די בבל, מהליך הוה.  ד,כז עני מלכא ואמר, הלוא דא-היא בבל רבתא, די-אנה בנייתה לבית מלכו, בתקף חסני וליקר הדרי.  ד,כח עוד, מילתא בפום מלכא--קל, מן-שמיא נפל:  לך אמרין נבוכדנאצר מלכא, מלכותא עדת מינך.  ד,כט ומן-אנשא לך טרדין ועם-חיוות ברא מדורך, עשבא כתורין לך יטעמון, ושבעה עידנין, יחלפון עלך:  עד די-תנדע, די-שליט עילאה במלכות אנשא, ולמן-די יצבי, ייתנינה.  ד,ל בה-שעתא, מילתא ספת על-נבוכדנאצר, ומן-אנשא טריד, ועשבא כתורין ייכול ומטל שמיא גשמיה יצטבע--עד די שעריה כנשרין רבה, וטפרוהי כציפרין.  ד,לא ולקצת יומיא אנה נבוכדנאצר עייניי לשמיא נטלית, ומנדעי עליי יתוב, ולעילאה ברכית, ולחי עלמא שבחית והדרית:  די שולטניה שולטן עלם, ומלכותיה עם-דר ודר.  ד,לב וכל-דיירי ארעא, כלה חשיבין, וכמצבייה עביד בחיל שמיא, ודיירי ארעא; ולא איתיי די-ימחי בידיה, ויימר ליה מה עבדת.  ד,לג ביה-זמנא מנדעי יתוב עליי, וליקר מלכותי הדרי וזיווי יתוב עליי, ולי, הדבריי ורברבניי יבעון; ועל-מלכותי הותקנת, ורבו יתירה הוספת לי.  ד,לד כען אנה נבוכדנאצר, משבח ומרומם ומהדר למלך שמיא, די כל-מעבדוהי קשוט, ואורחתיה דין; ודי מהלכין בגיווה, יכיל להשפלה.  

ה,א בלשאצר מלכא, עבד לחם רב, לרברבנוהי, אלף; ולוקביל אלפא, חמרא שתי.  ה,ב בלשאצר אמר בטעים חמרא, להייתיה למאני דהבא וכספא, די הנפיק נבוכדנאצר אבוהי, מן-היכלא די בירושלם; וישתון בהון, מלכא ורברבנוהי, שיגלתיה, ולחינתיה.  ה,ג באדיין, הייתיו מאני דהבא, די הנפיקו מן-היכלא די-בית אלהא, די בירושלם; ואשתיו בהון, מלכא ורברבנוהי, שיגלתיה, ולחינתיה.  ה,ד אשתיו, חמרא; ושבחו לאלהי דהבא וכספא, נחשא פרזלא--אעא ואבנא.  ה,ה בה-שעתא, נפקה אצבען די יד-אנש, וכתבן לוקביל נברשתא, על-גירא די-כתל היכלא די מלכא; ומלכא חזי, פס ידא די כתבה.  ה,ו אדיין מלכא זיווהי שנוהי, ורעיונוהי יבהלוניה; וקטרי חרציה משתריין, וארכובתיה דא לדא נקשן.  ה,ז קרי מלכא, בחיל, להעלה לאשפיא, כשדאי וגזריא; עני מלכא ואמר לחכימי בבל, די כל-אנש די-יקרי כתבה דנה ופשריה יחווינני, ארגוונא ילבש והמניכא די-דהבא על-צוואריה, ותלתי במלכותא, ישלט.  

ה,ח אדיין, עלין, כול, חכימי מלכא; ולא-כהלין כתבא למקרי, ופשריה להודעה למלכא.  ה,ט אדיין מלכא בלשאצר, שגיא מתבהל, וזיווהי, שניין עלוהי; ורברבנוהי, משתבשין.  ה,י מלכתא--לוקביל מילי מלכא ורברבנוהי, לבית משתיא עלת; ענת מלכתא ואמרת, מלכא לעלמין חיי--אל-יבהלוך רעיונך, וזיווך אל-ישתנו.  ה,יא איתיי גבר במלכותך, די רוח אלהין קדישין ביה, וביומי אבוך נהירו ושוכלתנו וחוכמה כחוכמת-אלהין, השתכחת ביה; ומלכא נבוכדנאצר, אבוך--רב חרטומין אשפין כשדאין גזרין, הקימיה אבוך מלכא.  ה,יב כל-קוביל די רוח יתירה ומנדע ושוכלתנו מפשר חלמין ואחווית אחידן ומשרי קטרין, השתכחת ביה בדניאל, די-מלכא שם-שמיה, בלטשאצר; כען דניאל יתקרי, ופשרה יהחווי.  

ה,יג באדיין, דניאל, הועל, קודם מלכא; עני מלכא ואמר לדניאל, אנת-הוא דניאל די-מן-בני גלותא די יהוד, די הייתי מלכא אבי, מן-יהוד.  ה,יד ושמעית עלך, די רוח אלהין בך; ונהירו ושוכלתנו וחוכמה יתירה, השתכחת בך.  ה,טו וכען הועלו קודמיי, חכימיא אשפיא, די-כתבה דנה יקרון, ופשריה להודעותני; ולא-כהלין פשר-מילתא, להחוויה.  ה,טז ואנה שמעית עלך, די-תיכול פשרין למפשר וקטרין למשרי; כען הן תיכול כתבא למקרי, ופשריה להודעותני--ארגוונא תלבש והמניכא די-דהבא על-צווארך, ותלתא במלכותא תשלט.  

ה,יז באדיין עני דניאל, ואמר קודם מלכא, מתנתך לך להויין, ונבזביתך לאוחרן הב; ברם, כתבא אקרי למלכא, ופשרא, אהודעיניה.  ה,יח אנת, מלכא; אלהא, עילאה, מלכותא ורבותא ויקרא והדרא, יהב לנבוכדנאצר אבוך.  ה,יט ומן-רבותא, די יהב-ליה--כול עממיא אומיא ולישניא, הוו זייעין ודחלין מן-קודמוהי; די-הוה צבי הוה קטיל, ודי-הוה צבי הוה מחי, ודי-הוה צבי הוה מרים, ודי-הוה צבי הוה משפיל.  ה,כ וכדי רים לבביה, ורוחיה תקפת להזדה; הונחת מן-כורסי מלכותיה, ויקרה העדיו מיניה.  ה,כא ומן-בני אנשא טריד ולבביה עם-חיוותא שוויו, ועם-ערדיא מדוריה, עשבא כתורין יטעמוניה, ומטל שמיא גשמיה יצטבע:  עד די-ידע, די-שליט אלהא עילאה במלכות אנשא, ולמן-די יצבי, יהקים עלה.  ה,כב ואנת בריה בלשאצר, לא השפילת לבבך:  כל-קוביל, די כל-דנה ידעתה.  ה,כג ועל מרי-שמיא התרוממתה ולמאניא די-ביתיה הייתיו קודמך, ואנת ורברבנך שיגלתך ולחינתך חמרא שתיין בהון, ולאלהי כספא-ודהבא נחשא פרזלא אעא ואבנא די לא-חזיין ולא-שמעין ולא ידעין, שבחתה; ולאלהא די-נשמתך בידיה, וכל-אורחתך ליה--לא הדרתה.  ה,כד באדיין, מן-קודמוהי, שליח, פסא די-ידא; וכתבא דנה, רשים.  ה,כה ודנה כתבא, די רשים:  מני מני, תקיל ופרסין.  ה,כו דנה, פשר-מילתא:  מני--מנה-אלהא מלכותך, והשלמה.  ה,כז תקיל--תקילתה במאזניא, והשתכחת חסיר.  ה,כח פריס--פריסת, מלכותך, ויהיבת, למדיי ופרס.  ה,כט באדיין אמר בלשאצר, והלבישו לדניאל ארגוונא, והמניכא די-דהבא, על-צוואריה; והכריזו עלוהי, די-להוי שליט תלתא במלכותא.  ה,ל ביה, בליליא, קטיל, בלשאצר מלכא כשדאה.  

ו,א ודריווש, מדאה, קביל, מלכותא--כבר שנין, שיתין ותרתין.  ו,ב שפר, קודם דריווש, והקים על-מלכותא, לאחשדרפניא מאה ועשרין--די להוון, בכל-מלכותא.  ו,ג ועילא מינהון סרכין תלתה, די דניאל חד-מינהון:  די-להוון אחשדרפניא אילין, יהבין להון טעמא, ומלכא, לא-להוי נזיק.  ו,ד אדיין, דניאל דנה, הוה מתנצח, על-סרכיא ואחשדרפניא:  כל-קוביל, די רוח יתירא ביה, ומלכא עשית, להקמותיה על-כל-מלכותא.  ו,ה אדיין סרכיא ואחשדרפניא, הוו בעיין עילה להשכחה לדניאל--מצד מלכותא; וכל-עילה ושחיתה לא-יכלין להשכחה, כל-קוביל די-מהימן הוא, וכל-שלו ושחיתה, לא השתכחת עלוהי.  ו,ו אדיין גובריא איליך, אמרין, די לא נהשכח לדניאל דנה, כל-עילה; להן, השכחנא עלוהי בדת אלהיה.  

ו,ז אדיין סרכיא ואחשדרפניא, אילין, הרגישו, על-מלכא; וכן אמרין ליה, דריווש מלכא לעלמין חיי.  ו,ח אתייעטו כול סרכי מלכותא, סגניא ואחשדרפניא הדבריא ופחוותא, לקיימה קיים מלכא, ולתקפה אסר:  די כל-די-יבעי בעו מן-כל-אלה ואנש עד-יומין תלתין, להן מינך מלכא--יתרמי, לגוב אריוותא.  ו,ט כען מלכא, תקים אסרא ותרשום כתבא:  די לא להשניה כדת-מדיי ופרס, די-לא תעדי.  ו,י כל-קוביל, דנה--מלכא, דריווש, רשם כתבא, ואסרא.  ו,יא ודניאל כדי ידע די-רשים כתבא, על לביתיה, וכווין פתיחן ליה בעיליתיה, נגד ירושלם; וזמנין תלתה ביומא הוא בריך על-ברכוהי, ומצלי ומודי קודם אלהיה, כל-קוביל די-הוה עביד, מן-קדמת דנה.  

ו,יב אדיין גובריא איליך, הרגישו, והשכחו, לדניאל--בעי ומתחנן, קודם אלהיה.  ו,יג באדיין קריבו ואמרין קודם-מלכא, על-אסר מלכא--הלוא אסר רשמתה די כל-אנש די-יבעי מן-כל-אלה ואנש עד-יומין תלתין להן מינך מלכא, יתרמי לגוב אריוותא; עני מלכא ואמר, יציבא מילתא כדת-מדיי ופרס--די-לא תעדי.  ו,יד באדיין ענו ואמרין, קודם מלכא--די דניאל די מן-בני גלותא די יהוד לא-שם עלך מלכא טעים, ועל-אסרא די רשמתה; וזמנין תלתה ביומא, בעי בעותיה.  ו,טו אדיין מלכא כדי מילתא שמע, שגיא באיש עלוהי, ועל דניאל שם בל, לשיזבותיה; ועד מעלי שמשא, הוה משתדר להצלותיה.  ו,טז באדיין גובריא איליך, הרגישו על-מלכא; ואמרין למלכא, דע מלכא די-דת למדיי ופרס, די-כל-אסר וקיים די-מלכא יהקים, לא להשניה.  ו,יז באדיין מלכא אמר, והייתיו לדניאל, ורמו, לגובא די אריוותא; עני מלכא, ואמר לדניאל, אלהך די אנת פלח-ליה בתדירא, הוא ישיזבינך.  ו,יח והיתיית אבן חדה, ושומת על-פום גובא; וחתמה מלכא בעזקתיה, ובעזקת רברבנוהי, די לא-תשני צבו, בדניאל.  ו,יט אדיין אזל מלכא להיכליה, ובת טוות, ודחוון, לא-הנעיל קודמוהי; ושנתיה, נדת עלוהי.  ו,כ באדיין מלכא, בשפרפרא יקום בנוגהא; ובהתבהלה--לגובא די-אריוותא, אזל.  ו,כא וכמקרביה לגובא--לדניאל, בקל עציב זעיק; עני מלכא ואמר לדניאל, דניאל עביד אלהא חיא--אלהך די אנת פלח-ליה בתדירא, היכיל לשיזבותך מן-אריוותא.  ו,כב אדיין, דניאל, עם-מלכא, מליל:  מלכא, לעלמין חיי.  ו,כג אלהי שלח מלאכיה, וסגר פום אריוותא--ולא חבלוני; כל-קוביל, די קודמוהי זכו השתכחת לי, ואף קודמך מלכא, חבולה לא עבדית.  ו,כד באדיין מלכא, שגיא טאיב עלוהי, ולדניאל, אמר להנסקה מן-גובא; והוסק דניאל מן-גובא, וכל-חבל לא-השתכח ביה--די, הימין באלהיה.  ו,כה ואמר מלכא, והייתיו גובריא איליך די-אכלו קרצוהי די דניאל, ולגוב אריוותא רמו, אינון בניהון ונשיהון; ולא-מטו לארעית גובא, עד די-שליטו בהון אריוותא, וכל-גרמיהון, הדיקו.  ו,כו באדיין דריווש מלכא, כתב לכל-עממיא אומיא ולישניא די-דיירין בכל-ארעא--שלמכון ישגי.  ו,כז מן-קודמיי, שים טעים--די בכל-שולטן מלכותי להוון זייעין ודחלין, מן-קודם אלהיה די-דניאל:  די-הוא אלהא חיא, וקיים לעלמין, ומלכותיה די-לא תתחבל, ושולטניה עד-סופא.  ו,כח משיזיב ומציל--ועביד אתין ותמהין, בשמיא ובארעא:  די שיזיב לדניאל, מן-יד אריוותא.  ו,כט ודניאל דנה, הצלח במלכות דריווש, ובמלכות, כורש פרסאה.  

ז,א בשנת חדה, לבלשאצר מלך בבל, דניאל חילם חזה, וחזווי רישיה על-משכביה; באדיין חלמא כתב, ריש מילין אמר.  ז,ב עני דניאל ואמר, חזי הווית בחזווי עם-ליליא; וארו, ארבע רוחי שמיא, מגיחן, לימא רבא.  ז,ג וארבע חיוון רברבן, סלקן מן-ימא, שניין, דא מן-דא.  ז,ד קדמייתא כאריה, וגפין די-נשר לה; חזי הווית עד די-מריטו גפה ונטילת מן-ארעא, ועל-רגליין כאנש הוקימת, ולבב אנש, יהיב לה.  ז,ה וארו חיווה אוחרי תניינה דמיה לדוב, ולשטר-חד הוקימת, ותלת עלעין בפומה, בין שינה; וכן אמרין לה, קומי אכולי בשר שגיא.  ז,ו באתר דנה חזי הווית, וארו אוחרי כנמר, ולה גפין ארבע די-עוף, על-גבה; וארבעה רישין לחיוותא, ושולטן יהיב לה.  ז,ז באתר דנה חזי הווית בחזווי ליליא, וארו חיווה רביעאה דחילה ואימתני ותקיפא יתירה ושיניין די-פרזל לה רברבן, אכלה ומדקה, ושארא ברגלה רפסה; והיא משניה, מן-כל-חיוותא די קודמה, וקרניין עשר, לה.  ז,ח משתכל הווית בקרניא, ואלו קרן אוחרי זעירה סלקת ביניהן, ותלת מן-קרניא קדמייתא, אתעקרה מן-קודמה; ואלו עיינין כעייני אנשא, בקרנא-דא, ופום, ממליל רברבן.  ז,ט חזי הווית, עד די כורסוון רמיו, ועתיק יומין, יתיב; לבושיה כתלג חיוור, ושער רישיה כעמר נקי, כורסייה שביבין די-נור, גלגילוהי נור דליק.  ז,י נהר די-נור, נגיד ונפיק מן-קודמוהי, אלף אלפין ישמשוניה, וריבו רבבן קודמוהי יקומון; דינא יתיב, וספרין פתיחו.  ז,יא חזי הווית--באדיין מן-קל מיליא רברבתא, די קרנא ממללה; חזי הווית עד די קטילת חיוותא, והובד גשמה, ויהיבת, ליקידת אשא.  ז,יב ושאר, חיוותא, העדיו, שולטנהון; וארכה בחיין יהיבת להון, עד-זמן ועידן.  ז,יג חזי הווית, בחזווי ליליא, וארו עם-ענני שמיא, כבר אנש אתי הוה; ועד-עתיק יומיא מטה, וקדמוהי הקרבוהי.  ז,יד וליה יהיב שולטן, ויקר ומלכו, וכול עממיא אומיא ולישניא, ליה יפלחון; שולטניה שולטן עלם, די-לא יעדי, ומלכותיה, די-לא תתחבל.  

ז,טו אתכריית רוחי אנה דניאל, בגו נדני; וחזווי רישי, יבהלונני.  ז,טז קרבית, על-חד מן-קאמיא, ויציבא אבעי-מיניה, על-כל-דנה; ואמר-לי, ופשר מיליא יהודעינני.  ז,יז אילין חיוותא רברבתא, די אינין ארבע--ארבעה מלכין, יקומון מן-ארעא.  ז,יח ויקבלון, מלכותא, קדישי, עליונין; ויחסנון מלכותא עד-עלמא, ועד עלם עלמיא.  ז,יט אדיין, צבית ליצבא על-חיוותא רביעייתא, די-הות שניה, מן-כולהן:  דחילה יתירה, שינה די-פרזל וטפרה די-נחש, אכלה מדקה, ושארא ברגלה רפסה.  ז,כ ועל-קרניא עשר, די ברישה, ואוחרי די סלקת, ונפלה מן-קודמה תלת; וקרנא דיכין ועיינין לה, ופום ממליל רברבן, וחזווה, רב מן-חברתה.  ז,כא חזי הווית--וקרנא דיכין, עבדא קרב עם-קדישין; ויכלה, להון.  ז,כב עד די-אתה, עתיק יומיא, ודינא יהיב, לקדישי עליונין; וזמנא מטה, ומלכותא החסינו קדישין.  ז,כג כן, אמר, חיוותא רביעייתא, מלכו רביעאה תהוי בארעא די תשני מן-כל-מלכוותא; ותיכול, כל-ארעא, ותדושינה, ותדקינה.  ז,כד וקרניא עשר--מינה מלכותא, עשרה מלכין יקומון; ואוחרן יקום אחריהון, והוא ישני מן-קדמיי, ותלתה מלכין, יהשפיל.  ז,כה ומילין, לצד עילאה ימליל, ולקדישי עליונין, יבלי; ויסבר, להשניה זמנין ודת, ויתייהבון בידיה, עד-עידן ועידנין ופלג עידן.  ז,כו ודינא, ייתיב; ושולטניה יהעדון, להשמדה ולהובדה עד-סופא.  ז,כז ומלכותא ושולטנא ורבותא, די מלכוות תחות כל-שמיא, יהיבת, לעם קדישי עליונין; מלכותיה, מלכות עלם, וכול שולטניא, ליה יפלחון וישתמעון.  ז,כח עד-כה, סופא די-מילתא; אנה דניאל שגיא רעיוניי יבהלונני, וזיוויי ישתנון עליי, ומילתא, בליבי נטרית.  

ח,א בשנת שלוש, למלכות בלשאצר המלך--חזון נראה אליי, אני דניאל, אחרי הנראה אליי, בתחילה.  ח,ב ואראה, בחזון, ויהי בראותי, ואני בשושן הבירה אשר בעילם המדינה; ואראה, בחזון, ואני הייתי, על-אובל אוליי.  ח,ג ואשא עיניי, ואראה, והנה איל אחד עומד לפני האובל, ולו קרניים; והקרניים גבוהות, והאחת גבוהה מן-השנית, והגבוהה, עולה באחרונה.  ח,ד ראיתי את-האיל מנגח ימה וצפונה ונגבה, וכל-חיות לא-יעמדו לפניו, ואין מציל, מידו; ועשה כרצונו, והגדיל.  ח,ה ואני הייתי מבין, והנה צפיר-העיזים בא מן-המערב על-פני כל-הארץ, ואין נוגע, בארץ; והצפיר--קרן חזות, בין עיניו.  ח,ו ויבוא, עד-האיל בעל הקרניים, אשר ראיתי, עומד לפני האובל; וירץ אליו, בחמת כוחו.  ח,ז וראיתיו מגיע אצל האיל, ויתמרמר אליו ויך את-האיל וישבר את-שתי קרניו, ולא-היה כוח באיל, לעמוד לפניו; וישליכהו ארצה וירמסהו, ולא-היה מציל לאיל מידו.  ח,ח וצפיר העיזים, הגדיל עד-מאוד; וכעוצמו, נשברה הקרן הגדולה, ותעלינה חזות ארבע תחתיה, לארבע רוחות השמיים.  ח,ט ומן-האחת מהם, יצא קרן-אחת מצעירה; ותגדל-יתר אל-הנגב ואל-המזרח, ואל-הצבי.  ח,י ותגדל, עד-צבא השמיים; ותפל ארצה מן-הצבא ומן-הכוכבים, ותרמסם.  ח,יא ועד שר-הצבא, הגדיל; וממנו הורם התמיד, והושלך מכון מקדשו.  ח,יב וצבא תינתן על-התמיד, בפשע; ותשלך אמת ארצה, ועשתה והצליחה.  ח,יג ואשמעה אחד-קדוש, מדבר; ויאמר אחד קדוש לפלמוני המדבר, עד-מתיי החזון התמיד והפשע שומם--תת וקודש וצבא, מרמס.  ח,יד ויאמר אליי--עד ערב בוקר, אלפיים ושלוש מאות; ונצדק, קודש.  ח,טו ויהי, בראותי אני דניאל--את-החזון; ואבקשה בינה, והנה עומד לנגדי כמראה-גבר.  ח,טז ואשמע קול-אדם, בין אוליי; ויקרא, ויאמר, גבריאל, הבן להלז את-המראה.  ח,יז ויבוא, אצל עומדי, ובבואו נבעתי, ואפלה על-פניי; ויאמר אליי הבן בן-אדם, כי לעת-קץ החזון.  ח,יח ובדברו עימי, נרדמתי על-פניי ארצה; וייגע-בי--ויעמידני, על-עומדי.  ח,יט ויאמר הנני מודיעך, את אשר-יהיה באחרית הזעם:  כי, למועד קץ.  ח,כ האיל אשר-ראית, בעל הקרניים--מלכי, מדיי ופרס.  ח,כא והצפיר השעיר, מלך יוון; והקרן הגדולה אשר בין-עיניו, הוא המלך הראשון.  ח,כב והנשברת--ותעמודנה ארבע, תחתיה:  ארבע מלכויות מגוי יעמודנה, ולא בכוחו.  ח,כג ובאחרית, מלכותם, כהתם, הפושעים--יעמוד מלך עז-פנים, ומבין חידות.  ח,כד ועצם כוחו ולא בכוחו, ונפלאות ישחית והצליח ועשה; והשחית עצומים, ועם-קדושים.  ח,כה ועל-שכלו, והצליח מרמה בידו, ובלבבו יגדיל, ובשלווה ישחית רבים; ועל שר-שרים יעמוד, ובאפס יד יישבר.  ח,כו ומראה הערב והבוקר אשר נאמר, אמת הוא; ואתה סתום החזון, כי לימים רבים.  ח,כז ואני דניאל, נהייתי ונחליתי ימים, ואקום, ואעשה את-מלאכת המלך; ואשתומם על-המראה, ואין מבין.  

ט,א בשנת אחת, לדריווש בן-אחשוורוש--מזרע מדיי:  אשר הומלך, על מלכות כשדים.  ט,ב בשנת אחת, למולכו, אני דניאל, בינותי בספרים:  מספר השנים, אשר היה דבר-יהוה אל-ירמיה הנביא, למלאות לחורבות ירושלים, שבעים שנה.  ט,ג ואתנה את-פניי, אל-אדוניי האלוהים, לבקש תפילה, ותחנונים--בצום, ושק ואפר.  ט,ד ואתפללה ליהוה אלוהיי, ואתוודה; ואומרה, אנא אדוניי האל הגדול והנורא, שומר הברית והחסד, לאוהביו ולשומרי מצוותיו.  ט,ה חטאנו ועווינו, הרשענו ומרדנו; וסור ממצוותיך, וממשפטיך.  ט,ו ולא שמענו, אל-עבדיך הנביאים, אשר דיברו בשמך, אל-מלכינו שרינו ואבותינו--ואל, כל-עם הארץ.  ט,ז לך אדוניי הצדקה, ולנו בושת הפנים כיום הזה; לאיש יהודה, וליושבי ירושלים, ולכל-ישראל הקרובים והרחוקים בכל-הארצות אשר הדחתם שם, במעלם אשר מעלו-בך.  ט,ח יהוה, לנו בושת הפנים, למלכינו לשרינו, ולאבותינו:  אשר חטאנו, לך.  ט,ט לאדוניי אלוהינו, הרחמים והסליחות:  כי מרדנו, בו.  ט,י ולא שמענו, בקול יהוה אלוהינו--ללכת בתורותיו אשר נתן לפנינו, ביד עבדיו הנביאים.  ט,יא וכל-ישראל, עברו את-תורתך, וסור, לבלתי שמוע בקולך; ותיתך עלינו האלה והשבועה, אשר כתובה בתורת משה עבד-האלוהים--כי חטאנו, לו.  ט,יב ויקם את-דברו אשר-דיבר עלינו, ועל שופטינו אשר שפטונו--להביא עלינו, רעה גדולה:  אשר לא-נעשתה, תחת כל-השמיים, כאשר נעשתה, בירושלים.  ט,יג כאשר כתוב בתורת משה, את כל-הרעה הזאת באה עלינו; ולא-חילינו את-פני יהוה אלוהינו, לשוב מעוונינו, ולהשכיל, באמיתך.  ט,יד וישקוד יהוה על-הרעה, ויביאהא עלינו:  כי-צדיק יהוה אלוהינו, על-כל-מעשיו אשר עשה, ולא שמענו, בקולו.  ט,טו ועתה אדוניי אלוהינו, אשר הוצאת את-עמך מארץ מצריים ביד חזקה, ותעש-לך שם, כיום הזה:  חטאנו, רשענו.  ט,טז אדוניי, ככל-צדקותיך ישוב-נא אפך וחמתך, מעירך ירושלים, הר-קודשך:  כי בחטאינו ובעוונות אבותינו, ירושלים ועמך לחרפה לכל-סביבותינו.  ט,יז ועתה שמע אלוהינו, אל-תפילת עבדך ואל-תחנוניו, והאר פניך, על-מקדשך השמם--למען, אדוניי.  ט,יח הטה אלוהיי אוזנך, ושמע--פקח עיניך וראה שוממותינו, והעיר אשר-נקרא שמך עליה:  כי לא על-צדקותינו, אנחנו מפילים תחנונינו לפניך--כי, על-רחמיך הרבים.  ט,יט אדוניי שמעה, אדוניי סלחה, אדוניי הקשיבה ועשה, אל-תאחר:  למענך אלוהיי--כי-שמך נקרא, על-עירך ועל-עמך.  ט,כ ועוד אני מדבר, ומתפלל, ומתוודה חטאתי, וחטאת עמי ישראל; ומפיל תחינתי, לפני יהוה אלוהיי--על, הר-קודש אלוהיי.  ט,כא ועוד אני מדבר, בתפילה; והאיש גבריאל אשר ראיתי בחזון בתחילה, מועף ביעף, נוגע אליי, כעת מנחת-ערב.  ט,כב ויבן, וידבר עימי; ויאמר--דניאל, עתה יצאתי להשכילך בינה.  ט,כג בתחילת תחנוניך יצא דבר, ואני באתי להגיד--כי חמודות, אתה; ובין, בדבר, והבן, במראה.  ט,כד שבועים שבעים נחתך על-עמך ועל-עיר קודשך, לכלא הפשע ולהתם חטאת ולכפר עוון, ולהביא, צדק עולמים; ולחתום חזון ונביא, ולמשוח קודש קודשים.  ט,כה ותדע ותשכל מן-מוצא דבר, להשיב ולבנות ירושלים עד-משיח נגיד--שבועים, שבעה; ושבועים שישים ושניים, תשוב ונבנתה רחוב וחרוץ, ובצוק, העיתים.  ט,כו ואחרי השבועים שישים ושניים, ייכרת משיח ואין לו; והעיר והקודש ישחית עם נגיד הבא, וקיצו בשטף, ועד קץ מלחמה, נחרצת שוממות.  ט,כז והגביר ברית לרבים, שבוע אחד; וחצי השבוע ישבית זבח ומנחה, ועל כנף שיקוצים משומם, ועד-כלה ונחרצה, תיתך על-שומם.  

י,א בשנת שלוש, לכורש מלך פרס, דבר נגלה לדניאל, אשר-נקרא שמו בלטשאצר; ואמת הדבר, וצבא גדול, ובין את-הדבר, ובינה לו במראה.  י,ב בימים, ההם--אני דניאל הייתי מתאבל, שלושה שבועים ימים.  י,ג לחם חמודות לא אכלתי, ובשר ויין לא-בא אל-פי--וסוך לא-סכתי:  עד-מלאות, שלושת שבועים ימים.  

י,ד וביום עשרים וארבעה, לחודש הראשון:  ואני, הייתי על יד הנהר הגדול--הוא חידקל.  י,ה ואשא את-עיניי וארא, והנה איש-אחד לבוש בדים; ומותניו חגורים, בכתם אופז.  י,ו וגווייתו כתרשיש, ופניו כמראה ברק ועיניו כלפידי אש, וזרועותיו ומרגלותיו, כעין נחושת קלל; וקול דבריו, כקול המון.  י,ז וראיתי אני דניאל לבדי, את-המראה, והאנשים אשר היו עימי, לא ראו את-המראה; אבל, חרדה גדולה נפלה עליהם, ויברחו, בהיחבא.  י,ח ואני, נשארתי לבדי, ואראה את-המראה הגדולה הזאת, ולא נשאר-בי כוח; והודי, נהפך עליי למשחית, ולא עצרתי, כוח.  י,ט ואשמע, את-קול דבריו; וכשומעי, את-קול דבריו, ואני הייתי נרדם על-פניי, ופניי ארצה.  י,י והנה-יד, נגעה בי; ותניעני על-ברכיי, וכפות ידיי.  י,יא ויאמר אליי דניאל איש-חמודות הבן בדברים אשר אנוכי דובר אליך, ועמוד על-עומדך--כי עתה, שולחתי אליך; ובדברו עימי את-הדבר הזה, עמדתי מרעיד.  י,יב ויאמר אליי, אל-תירא דניאל--כי מן-היום הראשון אשר נתת את-ליבך להבין ולהתענות לפני אלוהיך, נשמעו דבריך; ואני-באתי, בדבריך.  י,יג ושר מלכות פרס, עומד לנגדי עשרים ואחד יום, והנה מיכאל אחד השרים הראשונים, בא לעוזרני; ואני נותרתי שם, אצל מלכי פרס.  י,יד ובאתי, להבינך, את אשר-יקרה לעמך, באחרית הימים:  כי-עוד חזון, לימים.  י,טו ובדברו עימי, כדברים האלה--נתתי פניי ארצה, ונאלמתי.  י,טז והנה, כדמות בני אדם, נוגע, על-שפתיי; ואפתח-פי, ואדברה ואומרה אל-העומד לנגדי, אדוני במראה נהפכו ציריי עליי, ולא עצרתי כוח.  י,יז והיך יוכל, עבד אדוני זה, לדבר, עם-אדוני זה; ואני מעתה לא-יעמוד-בי כוח, ונשמה לא נשארה-בי.  י,יח ויוסף וייגע-בי כמראה אדם, ויחזקני.  י,יט ויאמר אל-תירא איש-חמודות, שלום לך--חזק וחזק; וכדברו עימי התחזקתי, ואומרה ידבר אדוני כי חיזקתני.  י,כ ויאמר, הידעת למה-באתי אליך, ועתה אשוב, להילחם עם-שר פרס; ואני יוצא, והנה שר-יוון בא.  י,כא אבל אגיד לך, את-הרשום בכתב אמת; ואין אחד מתחזק עימי, על-אלה, כי אם-מיכאל, שרכם.  

יא,א ואני בשנת אחת, לדריווש המדי--עומדי למחזיק ולמעוז, לו.  יא,ב ועתה, אמת אגיד לך; הנה-עוד שלושה מלכים עומדים לפרס, והרביעי יעשיר עושר-גדול מכול, וכחזקתו בעושרו, יעיר הכול את מלכות יוון.  יא,ג ועמד, מלך גיבור; ומשל ממשל רב, ועשה כרצונו.  יא,ד וכעומדו, תישבר מלכותו, ותיחץ, לארבע רוחות השמיים; ולא לאחריתו, ולא כמושלו אשר משל--כי תינתש מלכותו, ולאחרים מלבד-אלה.  יא,ה ויחזק מלך-הנגב, ומן-שריו; ויחזק עליו ומשל, ממשל רב ממשלתו.  יא,ו ולקץ שנים, יתחברו, ובת מלך-הנגב תבוא אל-מלך הצפון, לעשות מישרים; ולא-תעצור כוח הזרוע, ולא יעמוד וזרועו, ותינתן היא ומביאיה והיולדה, ומחזיקה בעיתים.  יא,ז ועמד מנצר שורשיה, כנו; ויבוא אל-החיל, ויבוא במעוז מלך הצפון, ועשה בהם, והחזיק.  יא,ח וגם אלוהיהם עם-נסיכיהם עם-כלי חמדתם כסף וזהב, בשבי--יביא מצריים; והוא שנים יעמוד, ממלך הצפון.  יא,ט ובא, במלכות מלך הנגב, ושב, אל-אדמתו.  יא,י ובניו יתגרו, ואספו המון חיילים רבים, ובא בוא, ושטף ועבר; וישוב ויתגרה, עד-מעוזו.  יא,יא ויתמרמר, מלך הנגב, ויצא, ונלחם עימו עם-מלך הצפון; והעמיד המון רב, וניתן ההמון בידו.  יא,יב ונישא ההמון, ורם לבבו; והפיל ריבואות, ולא יעוז.  יא,יג ושב, מלך הצפון, והעמיד המון, רב מן-הראשון; ולקץ העיתים שנים יבוא בוא, בחיל גדול וברכוש רב.  יא,יד ובעיתים ההם, רבים יעמדו על-מלך הנגב; ובני פריצי עמך, יינשאו להעמיד חזון--ונכשלו.  יא,טו ויבוא, מלך הצפון, וישפוך סוללה, ולכד עיר מבצרות; וזרועות הנגב, לא יעמודו, ועם מבחריו, ואין כוח לעמוד.  יא,טז ויעש הבא אליו כרצונו, ואין עומד לפניו; ויעמוד בארץ-הצבי, וכלה בידו.  יא,יז וישם פניו לבוא בתוקף כל-מלכותו, וישרים עימו--ועשה; ובת הנשים ייתן-לו להשחיתה, ולא תעמוד ולא-לו תהיה.  יא,יח וישם פניו לאיים, ולכד רבים; והשבית קצין חרפתו לו, בלתי חרפתו ישיב לו.  יא,יט וישב פניו, למעוזי ארצו; ונכשל ונפל, ולא יימצא.  יא,כ ועמד על-כנו מעביר נוגש, הדר מלכות; ובימים אחדים יישבר, ולא באפיים ולא במלחמה.  יא,כא ועמד על-כנו נבזה, ולא-נתנו עליו הוד מלכות; ובא בשלווה, והחזיק מלכות בחלקלקות.  יא,כב וזרועות השטף יישטפו מלפניו, ויישברו; וגם, נגיד ברית.  יא,כג ומן-התחברות אליו, יעשה מרמה; ועלה ועצם, במעט-גוי.  יא,כד בשלווה ובמשמני מדינה, יבוא, ועשה אשר לא-עשו אבותיו ואבות אבותיו, ביזה ושלל ורכוש להם יבזור; ועל מבצרים יחשב מחשבותיו, ועד-עת.  יא,כה ויער כוחו ולבבו על-מלך הנגב, בחיל גדול, ומלך הנגב יתגרה למלחמה, בחיל-גדול ועצום עד-מאוד; ולא יעמוד, כי-יחשבו עליו מחשבות.  יא,כו ואוכלי פת-בגו ישברוהו, וחילו ישטוף; ונפלו, חללים רבים.  יא,כז ושניהם המלכים לבבם למרע, ועל-שולחן אחד כזב ידברו; ולא תצלח, כי-עוד קץ למועד.  יא,כח וישוב ארצו ברכוש גדול, ולבבו על-ברית קודש; ועשה, ושב לארצו.  יא,כט למועד ישוב, ובא בנגב; ולא-תהיה כראשונה, וכאחרונה.  יא,ל ובאו בו ציים כיתים, ונכאה, ושב וזעם על-ברית-קודש, ועשה; ושב ויבן, על-עוזבי ברית קודש.  יא,לא וזרועים, ממנו יעמודו; וחיללו המקדש המעוז, והסירו התמיד, ונתנו, השיקוץ משומם.  יא,לב ומרשיעי ברית, יחניף בחלקות; ועם יודעי אלוהיו, יחזיקו ועשו.  יא,לג ומשכילי עם, יבינו לרבים; ונכשלו בחרב ובלהבה, בשבי ובביזה--ימים.  יא,לד ובהיכשלם, ייעזרו עזר מעט; ונלוו עליהם רבים, בחלקלקות.  יא,לה ומן-המשכילים ייכשלו, לצרוף בהם ולברר וללבן--עד-עת קץ:  כי-עוד, למועד.  יא,לו ועשה כרצונו המלך, ויתרומם ויתגדל על-כל-אל, ועל אל אלים, ידבר נפלאות; והצליח עד-כלה זעם, כי נחרצה נעשתה.  יא,לז ועל-אלוהי אבותיו לא יבין, ועל-חמדת נשים ועל-כל-אלוה לא יבין:  כי על-כול, יתגדל.  יא,לח ולאלוה, מעוזים, על-כנו, יכבד; ולאלוה אשר לא-ידעוהו אבותיו, יכבד בזהב ובכסף ובאבן יקרה--ובחמודות.  יא,לט ועשה למבצרי מעוזים, עם-אלוה נכר, אשר יכיר, ירבה כבוד; והמשילם, ברבים, ואדמה, יחלק במחיר.  יא,מ ובעת קץ, יתנגח עימו מלך הנגב, וישתער עליו מלך הצפון ברכב ובפרשים, ובאונייות רבות; ובא בארצות, ושטף ועבר.  יא,מא ובא בארץ הצבי, ורבות ייכשלו; ואלה, יימלטו מידו--אדום ומואב, וראשית בני עמון.  יא,מב וישלח ידו, בארצות; וארץ מצריים, לא תהיה לפליטה.  יא,מג ומשל, במכמני הזהב והכסף, ובכול, חמודות מצריים--ולובים וכושים, במצעדיו.  יא,מד ושמועות יבהלוהו, ממזרח ומצפון; ויצא בחמה גדולה, להשמיד ולהחרים רבים.  יא,מה וייטע אוהלי אפדנו, בין ימים להר-צבי-קודש; ובא, עד-קיצו, ואין עוזר, לו.  יב,א ובעת ההיא יעמוד מיכאל השר הגדול, העומד על-בני עמך, והייתה עת צרה, אשר לא-נהייתה מהיות גוי עד העת ההיא; ובעת ההיא יימלט עמך, כל-הנמצא כתוב בספר.  יב,ב ורבים, מישני אדמת-עפר יקיצו; אלה לחיי עולם, ואלה לחרפות לדראון עולם.  

יב,ג והמשכילים--יזהירו, כזוהר הרקיע; ומצדיקי, הרבים, ככוכבים, לעולם ועד.  

יב,ד ואתה דניאל, סתום הדברים וחתום הספר--עד-עת קץ; ישוטטו רבים, ותרבה הדעת.  יב,ה וראיתי אני דניאל, והנה שניים אחרים עומדים:  אחד הנה לשפת היאור, ואחד הנה לשפת היאור.  יב,ו ויאמר, לאיש לבוש הבדים, אשר ממעל, למימי היאור:  עד-מתיי, קץ הפלאות.  יב,ז ואשמע את-האיש לבוש הבדים, אשר ממעל למימי היאור, וירם ימינו ושמאלו אל-השמיים, ויישבע בחי העולם:  כי למועד מועדים וחצי, וככלות נפץ יד-עם-קודש--תכלינה כל-אלה.  יב,ח ואני שמעתי, ולא אבין; ואומרה--אדוני, מה אחרית אלה.  

יב,ט ויאמר, לך דניאל:  כי-סתומים וחתומים הדברים, עד-עת קץ.  יב,י יתבררו ויתלבנו וייצרפו, רבים, והרשיעו רשעים, ולא יבינו כל-רשעים; והמשכילים, יבינו.  יב,יא ומעת הוסר התמיד, ולתת שיקוץ שומם--ימים, אלף מאתיים ותשעים.  יב,יב אשרי המחכה, ויגיע:  לימים--אלף, שלוש מאות שלושים וחמישה.  יב,יג ואתה, לך לקץ; ותנוח ותעמוד לגורלך, לקץ הימין.

[עזרא / נחמיה].
ע א,א ובשנת אחת, לכורש מלך פרס, לכלות דבר-יהוה, מפי ירמיה:  העיר יהוה, את-רוח כורש מלך-פרס, ויעבר-קול בכל-מלכותו, וגם-במכתב לאמור.  ע א,ב כה אמר, כורש מלך פרס--כול ממלכות הארץ, נתן לי יהוה אלוהי השמיים; והוא-פקד עליי לבנות-לו בית, בירושלים אשר ביהודה.  ע א,ג מי-בכם מכל-עמו, יהי אלוהיו עימו, ויעל, לירושלים אשר ביהודה; וייבן, את-בית יהוה אלוהי ישראל--הוא האלוהים, אשר בירושלים.  ע א,ד וכל-הנשאר, מכל-המקומות אשר הוא גר-שם--ינשאוהו אנשי מקומו, בכסף ובזהב וברכוש ובבהמה; עם-הנדבה--לבית האלוהים, אשר בירושלים.  ע א,ה ויקומו ראשי האבות, ליהודה ובנימין, והכוהנים, והלויים; לכול העיר האלוהים, את-רוחו, לעלות לבנות, את-בית יהוה אשר בירושלים.  ע א,ו וכל-סביבותיהם חיזקו בידיהם, בכלי-כסף בזהב ברכוש ובבהמה ובמגדנות--לבד, על-כל-התנדב.  

ע א,ז והמלך כורש, הוציא את-כלי בית-יהוה, אשר הוציא נבוכדנאצר מירושלים, וייתנם בבית אלוהיו.  ע א,ח ויוציאם, כורש מלך פרס, על-יד, מתרדת הגזבר; ויספרם, לששבצר, הנשיא, ליהודה.  ע א,ט ואלה, מספרם:  אגרטלי זהב שלושים, אגרטלי-כסף אלף, מחלפים, תשעה ועשרים.  

ע א,י כפורי זהב, שלושים--    כפורי כסף משנים, ארבע מאות ועשרה; כלים אחרים, אלף.  

ע א,יא כל-כלים לזהב ולכסף, חמשת אלפים וארבע מאות; הכול העלה ששבצר, עם היעלות הגולה--מבבל, לירושלים.  

ע ב,א ואלה בני המדינה, העולים משבי הגולה, אשר הגלה נבוכדנאצר מלך-בבל, לבבל; וישובו לירושלים ויהודה, איש לעירו.  ע ב,ב אשר-באו עם-זרובבל, ישוע נחמיה שריה רעליה מורדכיי בלשן מספר בגוויי--רחום בענה:  מספר, אנשי עם ישראל.    ע ב,ג בני פרעוש--אלפיים, מאה שבעים ושניים.    ע ב,ד בני שפטיה, שלוש מאות שבעים ושניים.    ע ב,ה בני ארח, שבע מאות חמישה ושבעים.    ע ב,ו בני-פחת מואב לבני ישוע, יואב--אלפיים, שמונה מאות ושנים עשר.    ע ב,ז בני עילם--אלף, מאתיים חמישים וארבעה.    ע ב,ח בני זתוא, תשע מאות וארבעים וחמישה.    ע ב,ט בני זכיי, שבע מאות ושישים.    ע ב,י בני בני, שש מאות ארבעים ושניים.    ע ב,יא בני ביביי, שש מאות עשרים ושלושה.    ע ב,יב בני עזגד--אלף, מאתיים עשרים ושניים.    ע ב,יג בני, אדוניקם--שש מאות, שישים ושישה.    ע ב,יד בני בגוויי, אלפיים חמישים ושישה.    ע ב,טו בני עדין, ארבע מאות חמישים וארבעה.    ע ב,טז בני-אטר ליחזקייה, תשעים ושמונה.    ע ב,יז בני ביציי, שלוש מאות עשרים ושלושה.    ע ב,יח בני יורה, מאה ושנים עשר.    ע ב,יט בני חשום, מאתיים עשרים ושלושה.    ע ב,כ בני גיבר, תשעים וחמישה.    ע ב,כא בני בית-לחם, מאה עשרים ושלושה.    ע ב,כב אנשי נטופה, חמישים ושישה.  ע ב,כג אנשי ענתות, מאה עשרים ושמונה.    ע ב,כד בני עזמוות, ארבעים ושניים.    ע ב,כה בני קרית ערים כפירה ובארות, שבע מאות וארבעים ושלושה.    ע ב,כו בני הרמה וגבע, שש מאות עשרים ואחד.    ע ב,כז אנשי מכמס, מאה עשרים ושניים.    ע ב,כח אנשי בית-אל והעיי, מאתיים עשרים ושלושה.    ע ב,כט בני נבו, חמישים ושניים.    ע ב,ל בני מגביש, מאה חמישים ושישה.    ע ב,לא בני, עילם אחר--אלף, מאתיים חמישים וארבעה.    ע ב,לב בני חרים, שלוש מאות ועשרים.    ע ב,לג בני-לוד חדיד ואונו, שבע מאות עשרים וחמישה.    ע ב,לד בני ירחו, שלוש מאות ארבעים וחמישה.    ע ב,לה בני סנאה--שלושת אלפים, ושש מאות ושלושים.    ע ב,לו הכוהנים:  בני ידעיה לבית ישוע, תשע מאות שבעים ושלושה.    ע ב,לז בני אימר, אלף חמישים ושניים.    ע ב,לח בני פשחור--אלף, מאתיים ארבעים ושבעה.    ע ב,לט בני חרים, אלף ושבעה עשר.    ע ב,מ הלויים:  בני-ישוע וקדמיאל לבני הודוויה, שבעים וארבעה.    ע ב,מא המשוררים--בני אסף, מאה עשרים ושמונה.  

ע ב,מב בני השוערים, בני-שלום בני-אטר בני-טלמון בני-עקוב, בני חטיטא, בני שוביי--הכול, מאה שלושים ותשעה.  

ע ב,מג הנתינים:    בני-ציחא    בני-חשופא,    בני  
טבעות.    ע ב,מד בני-קירוס    בני-סיעהא,    בני  
פדון.    ע ב,מה בני-לבנה    בני-חגבה,    בני  
עקוב.    ע ב,מו בני-חגב    בני-שלמיי,    בני  
חנן.    ע ב,מז בני-גידל    בני-גחר,    בני  
ראיה.    ע ב,מח בני-רצין    בני-נקודא,    בני  
גזם.    ע ב,מט בני-עוזא    בני-פסח,    בני  
ביסיי.    ע ב,נ בני-אסנה    בני-מעונים,    בני  
נפוסים.    ע ב,נא בני-בקבוק    בני-חקופא,    בני  
חרחור.    ע ב,נב בני-בצלות    בני-מחידא,    בני  
חרשא.    ע ב,נג בני-ברקוס    בני-סיסרא,    בני-  
תמח.    ע ב,נד בני נציח,    בני חטיפא.    ע ב,נה בני,  
עבדי שלמה:    בני-סוטיי    בני-הסופרת,    בני  
פרודא.    ע ב,נו בני-יעלה    בני-דרקון,    בני  
גידל.    ע ב,נז בני שפטיה    בני-חטיל,    בני  
פכרת הצביים--    בני אמי.  ע ב,נח כל-הנתינים--ובני, עבדי שלמה:  שלוש מאות, תשעים ושניים.  

ע ב,נט ואלה, העולים מתל מלח תל חרשא, כרוב אדן, אימר; ולא יכלו, להגיד בית-אבותם וזרעם--אם מישראל, הם.  ע ב,ס בני-דליה בני-טובייה, בני נקודא--שש מאות, חמישים ושניים.  

ע ב,סא ומבני, הכוהנים--בני חוביה, בני הקוץ:  בני ברזלי, אשר לקח מבנות ברזלי הגלעדי אישה, וייקרא, על-שמם.  ע ב,סב אלה, ביקשו כתבם המתייחשים--ולא נמצאו; ויגואלו, מן-הכהונה.  ע ב,סג ויאמר התרשתא להם, אשר לא-יאכלו מקודש הקודשים--עד עמוד כוהן, לאורים ולתומים.  ע ב,סד כל-הקהל, כאחד--ארבע ריבוא, אלפיים שלוש-מאות שישים.  ע ב,סה מלבד עבדיהם ואמהותיהם, אלה--שבעת אלפים, שלוש מאות שלושים ושבעה; ולהם משוררים ומשוררות, מאתיים.  ע ב,סו סוסיהם, שבע מאות שלושים ושישה; פרדיהם, מאתיים ארבעים וחמישה.  ע ב,סז גמליהם--ארבע מאות, שלושים וחמישה; חמורים--ששת אלפים, שבע מאות ועשרים.  

ע ב,סח ומראשי, האבות, בבואם, לבית יהוה אשר בירושלים--התנדבו לבית האלוהים, להעמידו על-מכונו.  ע ב,סט ככוחם, נתנו לאוצר המלאכה, זהב דרכמונים שש-ריבות ואלף,    וכסף מנים חמשת אלפים; וכותנות כוהנים, מאה.    ע ב,ע ויישבו הכוהנים והלויים ומן-העם והמשוררים והשוערים, והנתינים--בעריהם; וכל-ישראל, בעריהם.    ע ג,א וייגע החודש השביעי, ובני ישראל בערים;    וייאספו העם כאיש אחד, אל-ירושלים.  

ע ג,ב ויקם ישוע בן-יוצדק ואחיו הכוהנים, וזרובבל בן-שאלתיאל ואחיו, ויבנו, את-מזבח אלוהי ישראל--להעלות עליו, עולות, ככתוב, בתורת משה איש-האלוהים.  ע ג,ג ויכינו המזבח, על-מכונותיו, כי באימה עליהם, מעמי הארצות; ויעלו עליו עולות ליהוה, עולות לבוקר ולערב.  ע ג,ד ויעשו את-חג הסוכות, ככתוב; ועולת יום ביום במספר, כמשפט דבר-יום ביומו.  ע ג,ה ואחרי-כן עולת תמיד, ולחודשים, ולכל-מועדי יהוה, המקודשים; ולכול מתנדב נדבה, ליהוה.  ע ג,ו מיום אחד, לחודש השביעי, החלו, להעלות עולות ליהוה; והיכל יהוה, לא יוסד.  ע ג,ז וייתנו-כסף--לחוצבים, ולחרשים; ומאכל ומשתה ושמן, לצידונים ולצורים, להביא עצי ארזים מן-הלבנון אל-ים יפו, כרשיון כורש מלך-פרס עליהם.  

ע ג,ח ובשנה השנית, לבואם אל-בית האלוהים לירושלים, בחודש, השני--החלו זרובבל בן-שאלתיאל וישוע בן-יוצדק ושאר אחיהם הכוהנים והלויים, וכל-הבאים מהשבי ירושלים, ויעמידו את-הלויים מבן עשרים שנה ומעלה, לנצח על-מלאכת בית-יהוה.  

ע ג,ט ויעמוד ישוע בניו ואחיו קדמיאל ובניו בני-יהודה, כאחד, לנצח על-עושי המלאכה, בבית האלוהים:    בני, חנדד, בניהם ואחיהם, הלויים.  ע ג,י וייסדו הבונים, את-היכל יהוה; ויעמידו הכוהנים מלובשים בחצוצרות, והלויים בני-אסף במצלתיים--להלל את-יהוה, על-ידי דויד מלך-ישראל.  ע ג,יא ויענו בהלל ובהודות ליהוה, כי טוב--כי-לעולם חסדו, על-ישראל; וכל-העם הריעו תרועה גדולה בהלל, ליהוה, על, הוסד בית-יהוה.  

ע ג,יב ורבים מהכוהנים והלויים וראשי האבות הזקנים, אשר ראו את-הבית הראשון ביוסדו--זה הבית בעיניהם, בוכים בקול גדול; ורבים בתרועה בשמחה, להרים קול.  ע ג,יג ואין העם, מכירים קול תרועת השמחה, לקול, בכי העם:  כי העם, מריעים תרועה גדולה, והקול נשמע, עד-למרחוק.  

ע ד,א וישמעו, צרי יהודה ובנימין:  כי-בני הגולה בונים היכל, ליהוה אלוהי ישראל.  ע ד,ב וייגשו אל-זרובבל ואל-ראשי האבות, ויאמרו להם נבנה עימכם--כי ככם, נדרוש לאלוהיכם; ולו אנחנו זובחים, מימי איסר חדון מלך אשור, המעלה אותנו, פה.  ע ד,ג ויאמר להם זרובבל וישוע, ושאר ראשי האבות לישראל--לא-לכם ולנו, לבנות בית לאלוהינו:  כי אנחנו יחד נבנה, ליהוה אלוהי ישראל, כאשר ציוונו, המלך כורש מלך-פרס.  ע ד,ד ויהי, עם-הארץ--מרפים, ידי עם-יהודה; ומבהלים אותם, לבנות.  ע ד,ה וסוכרים עליהם יועצים, להפר עצתם--כל-ימי, כורש מלך פרס, ועד-מלכות, דריווש מלך-פרס.  ע ד,ו ובמלכות, אחשוורוש, בתחילת, מלכותו--כתבו שטנה, על-יושבי יהודה וירושלים.  

ע ד,ז ובימי ארתחשסתא, כתב בשלם מתרדת טבאל ושאר כנוותיו, על-ארתחשסתא, מלך פרס; וכתב, הנשתוון, כתוב ארמית, ומתורגם ארמית.  

ע ד,ח רחום בעיל-טעים, ושמשיי ספרא, כתבו איגרה חדה, על-ירושלם--לארתחשסתא מלכא, כנימא.  ע ד,ט אדיין רחום בעיל-טעים, ושמשיי ספרא, ושאר, כנוותהון--דיניא ואפרסתכיא טרפליא אפרסיא, ארכוויא בבליא שושנכיא, דהייא, עילמיא.  ע ד,י ושאר אומיא, די הגלי אסנפר רבא ויקירא, והותיב הימו, בקריה די שמריין--ושאר עבר-נהרה, וכענת.  ע ד,יא דנה, פרשגן איגרתא, די שלחו עלוהי, על-ארתחשסתא מלכא--עבדך אנש עבר-נהרה, וכענת.  

ע ד,יב ידיע, להוי למלכא, די יהודיא די סליקו מן-לוותך, עלינא אתו לירושלם; קרייתא מרודתא ובישתא, בניין, ושוריא שכלילו, ואושיא יחיטו.  ע ד,יג כען, ידיע להוי למלכא, די הן קרייתא דך תתבני, ושוריא ישתכללון--מנדה-בלו והלך לא ינתנון, ואפתום מלכים תהנזיק.  ע ד,יד כען, כל-קוביל די-מלח היכלא מלחנא, וערוות מלכא, לא אריך-לנא למחזי; על-דנה--שלחנא, והודענא למלכא.  ע ד,טו די יבקר בספר-דוכרניא די אבהתך, ותהשכח בספר דוכרניא ותנדע, די קרייתא דך קריא מרדא ומהנזקת מלכין ומדינן, ואשתדור עבדין בגווה מן-יומת עלמא; על-דנה--קרייתא דך, הוחורבת.  ע ד,טז מהודעין אנחנה, למלכא, די הן קרייתא דך תתבני, ושוריה ישתכללון:  לוקביל דנה--חלק בעבר נהרא, לא איתיי לך.  

ע ד,יז פתגמא שלח מלכא, על-רחום בעיל-טעים ושמשיי ספרא, ושאר כנוותהון, די יתבין בשמריין--ושאר עבר-נהרה שלם, וכעת.  

ע ד,יח נשתוונא, די שלחתון עלינא--מפרש קרי, קודמיי.  ע ד,יט ומיני, שים טעים, ובקרו והשכחו, די קרייתא דך מן-יומת עלמא על-מלכין מתנשאה; ומרד ואשתדור, מתעבד-בה.  ע ד,כ ומלכין תקיפין, הוו על-ירושלם, ושליטין, בכול עבר נהרה; ומידה בלו והלך, מתייהיב להון.  ע ד,כא כען שימו טעים, לבטלא גובריא איליך; וקרייתא דך לא תתבני, עד-מיני טעמא ייתשם.  ע ד,כב וזהירין הוו שלו, למעבד על-דנה; למה ישגי חבלא, להנזקת מלכין.  

ע ד,כג אדיין, מן-די פרשגן נשתוונא די ארתחשסתא מלכא, קרי קודם-רחום ושמשיי ספרא, וכנוותהון; אזלו בבהילו לירושלם על-יהודיא, ובטילו הימו באדרע וחיל.  

ע ד,כד באדיין, בטילת עבידת בית-אלהא, די, בירושלם; והות, בטלא, עד שנת תרתין, למלכות דריווש מלך-פרס.  

ע ה,א והתנבי חגיי נבייא, וזכריה בר-עידוא נבייאיא, על-יהודיא, די ביהוד ובירושלם--בשום אלה ישראל, עליהון.  

ע ה,ב באדיין קמו זרובבל בר-שאלתיאל, וישוע בר-יוצדק, ושריו למבני, בית אלהא די בירושלם; ועימהון נבייאיא די-אלהא, מסעדין להון.  

ע ה,ג ביה-זמנא אתא עליהון תתניי פחת עבר-נהרה, ושתר בוזניי--וכנוותהון; וכן, אמרין להום--מן-שם לכום טעים ביתא דנה ליבני, ואושרנא דנה לשכללה.  

ע ה,ד אדיין כנימא, אמרנא להום:  מן-אינון שמהת גובריא, די-דנה בניינא בניין.  ע ה,ה ועין אלההום, הות על-שבי יהודיא, ולא-בטילו הימו, עד-טעמא לדריווש יהך; ואדיין יתיבון נשתוונא, על-דנה.  

ע ה,ו פרשגן איגרתא די-שלח תתניי פחת עבר-נהרה, ושתר בוזניי וכנוותיה, אפרסכיא, די בעבר נהרה--על-דריווש, מלכא.  ע ה,ז פתגמא, שלחו עלוהי; וכדנה כתיב בגוויה, לדריווש מלכא שלמא כולא.  

ע ה,ח ידיע להוי למלכא, די-אזלנא ליהוד מדינתא לבית אלהא רבא, והוא מתבני אבן גלל, ואע מיתשם בכותליא; ועבידתא דך אוספרנא מתעבדא, ומצלח בידהום.  

ע ה,ט אדיין, שאילנא לשביא איליך, כנימא, אמרנא להום:  מן-שם לכום טעים, ביתא דנה למבניה, ואושרנא דנה, לשכללה.  ע ה,י ואף שמהתהום שאילנא להום, להודעותך--די נכתוב שום-גובריא, די בראשיהום.  

ע ה,יא וכנימא פתגמא, התיבונא למימר:  אנחנא הימו עבדוהי די-אלה שמיא וארעא, ובניין ביתא די-הוה בני מקדמת דנה שנין שגיאן, ומלך לישראל רב, בנהי ושכלליה.  ע ה,יב להן, מן-די הרגיזו אבהתנא לאלה שמיא--יהב הימו, ביד נבוכדנאצר מלך-בבל כסדאה; וביתה דנה סתריה, ועמה הגלי לבבל.  

ע ה,יג ברם בשנת חדה, לכורש מלכא די בבל--כורש מלכא שם טעים, בית-אלהא דנה ליבני.  ע ה,יד ואף מאניא די-בית-אלהא, די דהבה וכספא, די נבוכדנאצר הנפיק מן-היכלא די בירושלם, והיביל הימו להיכלא די בבל--הנפיק הימו כורש מלכא, מן-היכלא די בבל, ויהיבו לששבצר שמיה, די פחה שמיה.  ע ה,טו ואמר-ליה--אל מאניא, שיא איזל-אחית הימו בהיכלא די בירושלם; ובית אלהא, יתבני על-אתריה.  

ע ה,טז אדיין, ששבצר דיך, אתא יהב אושיא די-בית אלהא, די בירושלם; ומן-אדיין ועד-כען מתבני, ולא שלים.  ע ה,יז וכען הן על-מלכא טב, יתבקר בבית גנזיא די-מלכא תמה די בבבל, הן איתיי די-מן-כורש מלכא שים טעים, למבני בית-אלהא דיך בירושלם; ורעות מלכא על-דנה, ישלח עלינא.  

ע ו,א באדיין דריווש מלכא, שם טעים; ובקרו בבית ספריא, די גנזיא מהחתין תמה--בבבל.  ע ו,ב והשתכח באחמתא, בבירתא די במדיי מדינתא--מגילה חדה; וכן-כתיב בגווה, דכרונה.  

ע ו,ג בשנת חדה לכורש מלכא, כורש מלכא שם טעים--בית-אלהא בירושלם ביתא יתבני, אתר די-דבחין דבחין ואושוהי מסובלין; רומיה אמין שיתין, פתייה אמין שיתין.  ע ו,ד נדבכין די-אבן גלל, תלתא, ונדבך, די-אע חדת; ונפקתא--מן-בית מלכא, תתייהיב.  ע ו,ה ואף מאני בית-אלהא, די דהבה וכספא, די נבוכדנאצר הנפיק מן-היכלא די-בירושלם, והיביל לבבל--יהתיבון, ויהך להיכלא די-בירושלם לאתריה, ותחית, בבית אלהא.  

ע ו,ו כען תתניי פחת עבר-נהרה שתר בוזניי, וכנוותהון, אפרסכיא, די בעבר נהרה--רחיקין הוו, מן-תמה.  ע ו,ז שבוקו, לעבידת בית-אלהא דיך; פחת יהודיא ולשבי יהודיא, בית-אלהא דיך יבנון על-אתריה.  ע ו,ח ומיני, שים טעים--למא די-תעבדון עם-שבי יהודיא איליך, למבני בית-אלהא דיך; ומנכסי מלכא, די מידת עבר נהרה, אוספרנא נפקתא תהוי מתייהבא לגובריא איליך, די-לא לבטלא.  ע ו,ט ומה חשחן ובני תורין ודכרין ואימרין לעלוון לאלה שמיא חנטין מלח חמר ומשח, כמימר כהניא די-בירושלם להוי מתייהיב להום יום ביום--די-לא שלו.  ע ו,י די-להוון מהקרבין ניחוחין, לאלה שמיא; ומצליין, לחיי מלכא ובנוהי.  ע ו,יא ומיני, שים טעים--די כל-אנש די יהשני פתגמא דנה, יתנסח אע מן-ביתיה וזקיף יתמחי עלוהי; וביתיה נוולו יתעביד, על-דנה.  ע ו,יב ואלהא די שכין שמיה תמה, ימגר כל-מלך ועם די ישלח ידיה להשניה לחבלה בית-אלהא דיך--די בירושלם; אנה דריווש שמת טעים, אוספרנא יתעביד.  

ע ו,יג אדיין תתניי פחת עבר-נהרה, שתר בוזניי--וכנוותהון:  לוקביל, די-שלח דריווש מלכא כנימא--אוספרנא עבדו.  ע ו,יד ושבי יהודיא בניין ומצלחין, בנבואת חגיי נבייא וזכריה בר-עידוא; ובנו ושכלילו, מן-טעם אלה ישראל, ומטעים כורש ודריווש, וארתחשסתא מלך פרס.  ע ו,טו ושיציא ביתה דנה, עד יום תלתה לירח אדר--די-היא שנת-שית, למלכות דריווש מלכא.  

ע ו,טז ועבדו בני-ישראל כהניא וליוויא ושאר בני-גלותא, חנוכת בית-אלהא דנה--בחדווה.  ע ו,יז והקריבו, לחנוכת בית-אלהא דנה, תורין מאה, דכרין מאתיין אימרין ארבע מאה; וצפירי עיזין לחטאה על-כל-ישראל, תרי-עשר--למניין, שבטי ישראל.  ע ו,יח והקימו כהניא בפלוגתהון, וליוויא במחלקתהון, על-עבידת אלהא, די בירושלם:  ככתב, ספר משה.  

ע ו,יט ויעשו בני-הגולה, את-הפסח--בארבעה עשר, לחודש הראשון.  ע ו,כ כי היטהרו הכוהנים והלויים, כאחד--כולם טהורים; וישחטו הפסח לכל-בני הגולה, ולאחיהם הכוהנים ולהם.  ע ו,כא ויאכלו בני-ישראל, השבים מהגולה, וכול הנבדל מטומאת גויי-הארץ, אליהם--לדרוש, ליהוה אלוהי ישראל.  ע ו,כב ויעשו חג-מצות שבעת ימים, בשמחה:  כי שימחם יהוה, והסב לב מלך-אשור עליהם--לחזק ידיהם, במלאכת בית-האלוהים אלוהי ישראל.  

ע ז,א ואחר הדברים האלה, במלכות ארתחשסתא מלך-פרס--עזרא, בן-שריה, בן-עזריה, בן-חלקייה.  ע ז,ב בן-שלום בן-צדוק, בן-אחיטוב.  ע ז,ג בן-אמריה בן-עזריה, בן-מריות.  ע ז,ד בן-זרחיה בן-עוזי, בן-בוקי.  ע ז,ה בן-אבישוע, בן-פינחס בן-אלעזר, בן-אהרון הכוהן, הראש.  ע ז,ו הוא עזרא, עלה מבבל, והוא-סופר מהיר בתורת משה, אשר-נתן יהוה אלוהי ישראל; וייתן-לו המלך, כיד-יהוה אלוהיו עליו--כול, בקשתו.  

ע ז,ז ויעלו מבני-ישראל ומן-הכוהנים והלויים והמשוררים והשוערים, והנתינים--אל-ירושלים:  בשנת-שבע, לארתחשסתא המלך.  ע ז,ח ויבוא ירושלים, בחודש החמישי:  היא שנת השביעית, למלך.  ע ז,ט כי, באחד לחודש הראשון--הוא יסוד, המעלה מבבל; ובאחד לחודש החמישי, בא אל-ירושלים, כיד-אלוהיו, הטובה עליו.  ע ז,י כי עזרא הכין לבבו, לדרוש את-תורת יהוה ולעשות, וללמד בישראל, חוק ומשפט.  

ע ז,יא וזה פרשגן הנשתוון, אשר נתן המלך ארתחשסתא, לעזרא הכוהן, הסופר:  סופר דברי מצוות-יהוה, וחוקיו--על-ישראל.  

ע ז,יב ארתחשסתא--מלך, מלכיא:  לעזרא כהנא ספר דתא די-אלה שמיא, גמיר--וכענת.  ע ז,יג מיני, שים טעים--די כל-מתנדב במלכותי מן-עמא ישראל וכהנוהי וליוויא למהך לירושלם עימך, יהך.  ע ז,יד כל-קוביל, די מן-קודם מלכא ושבעת יעטוהי שליח, לבקרה על-יהוד, ולירושלם--בדת אלהך, די בידך.  ע ז,טו ולהיבלה, כסף ודהב--די-מלכא ויעטוהי, התנדבו לאלה ישראל, די בירושלם, משכניה.  ע ז,טז וכול, כסף ודהב, די תהשכח, בכול מדינת בבל--עם התנדבות עמא וכהניא מתנדבין, לבית אלההום די בירושלם.  ע ז,יז כל-קוביל דנה אוספרנא תקני בכספא דנה, תורין דכרין אימרין, ומנחתהון, ונסכיהון; ותקריב הימו--על-מדבחה, די בית אלהכום די בירושלם.  ע ז,יח ומה די עלך ועל-אחך ייטב, בשאר כספא ודהבה--למעבד:  כרעות אלהכום, תעבדון.  ע ז,יט ומאניא די-מתייהבין לך, לפולחן בית אלהך--השלים, קודם אלה ירושלם.  ע ז,כ ושאר, חשחות בית אלהך, די ייפל-לך, למנתן--תנתין, מן-בית גנזי מלכא.  ע ז,כא ומיני אנה ארתחשסתא מלכא, שים טעים--לכול גיזבריא, די בעבר נהרה:  די כל-די ישאלנכון עזרא כהנא ספר דתא, די-אלה שמיא--אוספרנא, יתעביד.  ע ז,כב עד-כסף, ככרין מאה, ועד-חנטין כורין מאה, ועד-חמר בתין מאה ועד-בתין משח מאה; ומלח, די-לא כתב.  ע ז,כג כל-די, מן-טעם אלה שמיא, יתעביד אדרזדא, לבית אלה שמיא:  די-למה להוי קצף, על-מלכות מלכא ובנוהי.  ע ז,כד ולכום מהודעין, די כל-כהניא וליוויא זמריא תרעיא נתיניא, ופלחי, בית אלהא דנה--מנדה בלו והלך, לא שליט למרמי עליהום.  ע ז,כה ואנת עזרא, כחוכמת אלהך די-בידך מני שפטין ודיינין די-להוון דיינין לכל-עמא די בעבר נהרה, לכל-ידעי, דתי אלהך; ודי לא ידע, תהודעון.  ע ז,כו וכל-די-לא להוי עביד דתא די-אלהך, ודתא די מלכא--אוספרנא, דינה להוי מתעביד מיניה:  הן למות הן לשרושי, הן-לענש נכסין ולאסורין.  

ע ז,כז ברוך יהוה, אלוהי אבותינו--אשר נתן כזאת, בלב המלך, לפאר, את-בית יהוה אשר בירושלים.  ע ז,כח ועליי הטה-חסד, לפני המלך ויועציו, ולכל-שרי המלך, הגיבורים; ואני התחזקתי, כיד-יהוה אלוהיי עליי, ואקבצה מישראל ראשים, לעלות עימי.  

ע ח,א ואלה ראשי אבותיהם, והתייחשם:  העולים עימי, במלכות ארתחשסתא המלך--מבבל.    ע ח,ב מבני פינחס גרשום,    מבני איתמר דניאל;    מבני דויד, חטוש.    ע ח,ג מבני שכניה,    מבני פרעוש זכריה; ועימו התייחש לזכרים, מאה וחמישים.    ע ח,ד מבני פחת מואב, אליהועיניי בן-זרחיה; ועימו, מאתיים הזכרים.    ע ח,ה מבני שכניה, בן-יחזיאל; ועימו, שלוש מאות הזכרים.    ע ח,ו ומבני עדין, עבד בן-יונתן; ועימו, חמישים הזכרים.    ע ח,ז ומבני עילם, ישעיה בן-עתליה; ועימו, שבעים הזכרים.    ע ח,ח ומבני שפטיה, זבדיה בן-מיכאל; ועימו, שמונים הזכרים.    ע ח,ט מבני יואב, עובדיה בן-יחיאל; ועימו, מאתיים ושמונה עשר הזכרים.    ע ח,י ומבני שלומית, בן-יוסיפיה; ועימו, מאה ושישים הזכרים.    ע ח,יא ומבני ביביי, זכריה בן-ביביי; ועימו, עשרים ושמונה הזכרים.    ע ח,יב ומבני עזגד, יוחנן בן-הקטן; ועימו, מאה ועשרה הזכרים.    ע ח,יג ומבני אדוניקם, אחרונים--ואלה שמותם, אליפלט יעיאל ושמעיה; ועימהם, שישים הזכרים.    ע ח,יד ומבני בגוויי, עותיי וזכור; ועימו, שבעים הזכרים.  

ע ח,טו ואקבצם, אל-הנהר הבא אל-אהווא, ונחנה שם, ימים שלושה; ואבינה בעם ובכוהנים, ומבני לוי לא-מצאתי שם.  ע ח,טז ואשלחה לאליעזר לאריאל לשמעיה ולאלנתן וליריב ולאלנתן ולנתן, ולזכריה ולמשולם--ראשים; וליויריב ולאלנתן, מבינים.  ע ח,יז ואצווה אותם על-אידו הראש, בכסיפיא המקום; ואשימה בפיהם דברים לדבר אל-אידו אחיו הנתינים, בכסיפיא המקום--להביא-לנו משרתים, לבית אלוהינו.  ע ח,יח ויביאו לנו כיד-אלוהינו הטובה עלינו, איש שכל--מבני מחלי, בן-לוי בן-ישראל; ושרביה ובניו ואחיו, שמונה עשר.  ע ח,יט ואת-חשביה--ואיתו ישעיה, מבני מררי:  אחיו ובניהם, עשרים.  

ע ח,כ ומן-הנתינים, שנתן דויד והשרים לעבודת הלויים--נתינים, מאתיים ועשרים:  כולם, ניקבו בשמות.  ע ח,כא ואקרא שם צום על-הנהר אהווא, להתענות לפני אלוהינו--לבקש ממנו דרך ישרה, לנו ולטפנו ולכל-רכושנו.  ע ח,כב כי בושתי, לשאול מן-המלך חיל ופרשים--לעוזרנו מאויב, בדרך:  כי-אמרנו למלך לאמור, יד-אלוהינו על-כל-מבקשיו לטובה, ועוזו ואפו, על כל-עוזביו.  ע ח,כג ונצומה ונבקשה מאלוהינו, על-זאת; וייעתר, לנו.  ע ח,כד ואבדילה משרי הכוהנים, שנים עשר--לשרביה חשביה, ועימהם מאחיהם עשרה.  ע ח,כה ואשקולה להם, את-הכסף ואת-הזהב ואת-הכלים--תרומת בית-אלוהינו, ההרימו המלך ויועציו ושריו, וכל-ישראל, הנמצאים.  ע ח,כו ואשקלה על-ידם כסף, כיכרים שש-מאות וחמישים, וכלי-כסף מאה, לכיכרים; זהב, מאה כיכר.  ע ח,כז וכפורי זהב עשרים, לאדרכונים אלף; וכלי נחושת מוצהב טובה, שניים--חמודות, כזהב.  ע ח,כח ואומרה אליהם, אתם קודש ליהוה, והכלים, קודש; והכסף והזהב נדבה, ליהוה אלוהי אבותיכם.  ע ח,כט שקדו ושמרו, עד-תשקלו לפני שרי הכוהנים והלויים ושרי-האבות לישראל--בירושלים:  הלשכות, בית יהוה.  ע ח,ל וקיבלו הכוהנים והלויים, משקל הכסף והזהב והכלים--להביא לירושלים, לבית אלוהינו.  

ע ח,לא וניסעה מנהר אהווא, בשנים עשר לחודש הראשון--ללכת, ירושלים; ויד-אלוהינו, הייתה עלינו, ויצילנו, מכף אויב ואורב על-הדרך.  ע ח,לב ונבוא, ירושלים; ונשב שם, ימים שלושה.  ע ח,לג וביום הרביעי נשקל הכסף והזהב והכלים בבית אלוהינו, על יד-מרמות בן-אורייה הכוהן, ועימו, אלעזר בן-פינחס; ועימהם יוזבד בן-ישוע, ונועדיה בן-בינוי--הלויים.  ע ח,לד במספר במשקל, לכול; וייכתב כל-המשקל, בעת ההיא.  

ע ח,לה הבאים מהשבי בני-הגולה הקריבו עולות לאלוהי ישראל, פרים שנים-עשר על-כל-ישראל אילים תשעים ושישה כבשים שבעים ושבעה, צפירי חטאת, שנים עשר:  הכול, עולה ליהוה.  

ע ח,לו וייתנו את-דתי המלך, לאחשדרפני המלך, ופחוות, עבר הנהר; ונישאו את-העם, ואת-בית האלוהים.  

ע ט,א וככלות אלה, ניגשו אליי השרים לאמור--לא-נבדלו העם ישראל והכוהנים והלויים, מעמי הארצות:  כתועבותיהם לכנעני החיתי הפריזי היבוסי, העמוני המואבי, המצרי, והאמורי.  ע ט,ב כי-נשאו מבנותיהם, להם ולבניהם, והתערבו זרע הקודש, בעמי הארצות; ויד השרים והסגנים, הייתה במעל הזה--ראשונה.  

ע ט,ג וכשומעי את-הדבר הזה, קרעתי את-בגדי ומעילי; ואמרטה משיער ראשי, וזקני, ואשבה, משומם.  ע ט,ד ואליי ייאספו, כול חרד בדברי אלוהי-ישראל--על, מעל הגולה; ואני יושב משומם, עד למנחת הערב.  ע ט,ה ובמנחת הערב, קמתי מתעניתי, ובקורעי בגדי, ומעילי; ואכרעה, על-ברכיי, ואפרשה כפיי, אל-יהוה אלוהיי.  ע ט,ו ואומרה, אלוהיי בושתי ונכלמתי--להרים אלוהיי פניי, אליך:  כי עוונותינו רבו למעלה ראש, ואשמתנו גדלה עד לשמיים.  ע ט,ז מימי אבותינו, אנחנו באשמה גדולה--עד, היום הזה; ובעוונותינו ניתנו אנחנו מלכינו כוהנינו ביד מלכי הארצות, בחרב בשבי ובביזה ובבושת פנים--כהיום הזה.  ע ט,ח ועתה כמעט-רגע הייתה תחינה מאת יהוה אלוהינו, להשאיר לנו פליטה, ולתת-לנו יתד, במקום קודשו--להאיר עינינו אלוהינו, ולתיתנו מחיה מעט בעבדותנו.  ע ט,ט כי-עבדים אנחנו--ובעבדותנו, לא עזבנו אלוהינו; ויט-עלינו חסד לפני מלכי פרס לתת-לנו מחיה, לרומם את-בית אלוהינו ולהעמיד את-חורבותיו, ולתת-לנו גדר, ביהודה ובירושלים.  

ע ט,י ועתה מה-נאמר אלוהינו, אחרי-זאת:  כי עזבנו, מצוותיך.  ע ט,יא אשר ציווית, ביד עבדיך הנביאים לאמור--הארץ אשר אתם באים לרשתה, ארץ נידה היא בנידת עמי הארצות:  בתועבותיהם, אשר מילאוה מפה אל-פה--בטומאתם.  ע ט,יב ועתה בנותיכם אל-תיתנו לבניהם, ובנותיהם אל-תשאו לבניכם, ולא-תדרשו שלומם וטובתם, עד-עולם--למען תחזקו, ואכלתם את-טוב הארץ, והורשתם לבניכם, עד-עולם.  ע ט,יג ואחרי, כל-הבא עלינו, במעשינו הרעים, ובאשמתנו הגדולה:  כי אתה אלוהינו, חשכת למטה מעוונינו, ונתת לנו פליטה, כזאת.  ע ט,יד הנשוב, להפר מצוותיך, ולהתחתן, בעמי התועבות האלה:  הלוא תאנף-בנו עד-כלה, לאין שארית ופליטה.  

ע ט,טו יהוה אלוהי ישראל, צדיק אתה--כי-נשארנו פליטה, כהיום הזה; הננו לפניך באשמתנו, כי אין לעמוד לפניך על-זאת.  

ע י,א וכהתפלל עזרא, וכהתוודותו, בוכה ומתנפל, לפני בית האלוהים:  נקבצו אליו מישראל קהל רב-מאוד, אנשים ונשים וילדים--כי-בכו העם, הרבה-בכה.  

ע י,ב ויען שכניה בן-יחיאל מבני עילם, ויאמר לעזרא--אנחנו מעלנו באלוהינו, ונושב נשים נוכרייות מעמי הארץ; ועתה יש-מקוה לישראל, על-זאת.  ע י,ג ועתה נכרות-ברית לאלוהינו להוציא כל-נשים והנולד מהם, בעצת אדוניי, והחרדים, במצות אלוהינו; וכתורה, ייעשה.  ע י,ד קום כי-עליך הדבר, ואנחנו עימך:  חזק, ועשה.  

ע י,ה ויקם עזרא וישבע את-שרי הכוהנים הלויים וכל-ישראל, לעשות כדבר הזה--ויישבעו.  ע י,ו ויקם עזרא, מלפני בית האלוהים, וילך, אל-לשכת יהוחנן בן-אלישיב; וילך שם, לחם לא-אכל ומים לא-שתה--כי מתאבל, על-מעל הגולה.  

ע י,ז ויעבירו קול ביהודה וירושלים, לכול בני הגולה--להיקבץ, ירושלים.  ע י,ח וכול אשר לא-יבוא לשלושת הימים, כעצת השרים והזקנים--יוחרם, כל-רכושו; והוא ייבדל, מקהל הגולה.  

ע י,ט וייקבצו כל-אנשי-יהודה ובנימין ירושלים לשלושת הימים, הוא חודש התשיעי--בעשרים בחודש; ויישבו כל-העם, ברחוב בית האלוהים, מרעידים על-הדבר, ומהגשמים.  

ע י,י ויקם עזרא הכוהן, ויאמר אליהם, אתם מעלתם, ותושיבו נשים נוכרייות--להוסיף, על-אשמת ישראל.  ע י,יא ועתה, תנו תודה ליהוה אלוהי-אבותיכם--ועשו רצונו; והיבדלו מעמי הארץ, ומן-הנשים הנוכרייות.  ע י,יב ויענו כל-הקהל ויאמרו, קול גדול:  כן כדברך עלינו, לעשות.  ע י,יג אבל העם רב והעת גשמים, ואין כוח לעמוד בחוץ; והמלאכה, לא-ליום אחד ולא לשניים--כי-הרבינו לפשוע, בדבר הזה.  ע י,יד יעמדו-נא שרינו לכל-הקהל וכול אשר בערינו, ההושיב נשים נוכרייות יבוא לעיתים מזומנים, ועימהם זקני-עיר ועיר, ושופטיה:  עד להשיב חרון אף-אלוהינו, ממנו--עד, לדבר הזה.  

ע י,טו אך יונתן בן-עשהאל ויחזיה בן-תקווה, עמדו על-זאת; ומשולם ושבתיי הלוי, עזרום.  ע י,טז ויעשו-כן, בני הגולה, וייבדלו עזרא הכוהן אנשים ראשי האבות לבית אבותם, וכולם בשמות; ויישבו, ביום אחד לחודש העשירי, לדריווש, הדבר.  ע י,יז ויכלו בכול--אנשים, ההושיבו נשים נוכרייות:  עד יום אחד, לחודש הראשון.  

ע י,יח ויימצא מבני הכוהנים, אשר הושיבו נשים נוכרייות:  מבני ישוע בן-יוצדק, ואחיו--מעשיה ואליעזר, ויריב וגדליה.  ע י,יט וייתנו ידם, להוציא נשיהם; ואשמים איל-צאן, על-אשמתם.    ע י,כ ומבני אימר, חנני וזבדיה.    ע י,כא ומבני, חרים--מעשיה ואלייה ושמעיה, ויחיאל ועוזייה.  ע י,כב ומבני, פשחור--אליועיניי מעשיה ישמעאל נתנאל, יוזבד ואלעשה.    ע י,כג ומן-הלויים--יוזבד ושמעי, וקליה הוא קליטא, פתחיה יהודה, ואליעזר.    ע י,כד ומן-המשוררים, אלישיב; ומן-השוערים, שלום וטלם ואורי.    ע י,כה ומישראל--מבני פרעוש רמיה וייזייה ומלכייה, ומיימין ואלעזר, ומלכייה, ובניה.    ע י,כו ומבני, עילם--מתניה זכריה ויחיאל ועבדי, וירמות ואלייה.    ע י,כז ומבני, זתוא--אליועיניי אלישיב מתניה וירמות, וזבד ועזיזא.    ע י,כח ומבני, ביביי--יהוחנן חנניה, זביי עתליי.    ע י,כט ומבני, בני--משולם מלוך ועדיה, ישוב ושאל ורמות.    ע י,ל ומבני פחת מואב, עדנא וכלל, בניה מעשיה מתניה בצלאל, ובינוי ומנשה.    ע י,לא ובני, חרים--אליעזר יישייה מלכייה, שמעיה שמעון.  ע י,לב בנימין מלוך, שמריה.    ע י,לג מבני, חשום--מתניי מתתה זבד אליפלט, ירמיי מנשה שמעי.    ע י,לד מבני בני, מעדיי עמרם ואואל.    ע י,לה בניה בדיה, כלוהו.  ע י,לו וניה מרמות, אלישיב.  ע י,לז מתניה מתניי, ויעשיי.  ע י,לח ובני ובינוי, שמעי.  ע י,לט ושלמיה ונתן, ועדיה.  ע י,מ מכנדביי ששיי, שריי.  ע י,מא עזראל ושלמיהו, שמריה.  ע י,מב שלום אמריה, יוסף.    ע י,מג מבני, נבו--יעיאל מתיתיה זבד זבינא, ידיי ויואל בניה.  ע י,מד כל-אלה, נשאו נשים נוכרייות; ויש מהם נשים, וישימו בנים.  

נ א,א דברי נחמיה, בן-חכליה:  ויהי בחודש-כסליו שנת עשרים, ואני הייתי בשושן הבירה.  נ א,ב ויבוא חנני אחד מאחיי, הוא ואנשים--מיהודה; ואשאלם על-היהודים הפליטה, אשר-נשארו מן-השבי--ועל-ירושלים.  נ א,ג ויאמרו, לי--הנשארים אשר-נשארו מן-השבי שם במדינה, ברעה גדולה ובחרפה; וחומת ירושלים מפורצת, ושעריה ניצתו באש.  נ א,ד ויהי כשומעי את-הדברים האלה, ישבתי ואבכה, ואתאבלה, ימים; ואהי צם ומתפלל, לפני אלוהי השמיים.  נ א,ה ואומר, אנא יהוה אלוהי השמיים--האל הגדול, והנורא:  שומר הברית וחסד, לאוהביו ולשומרי מצוותיו.  נ א,ו תהי נא אוזנך-קשבת ועיניך פתוחות לשמוע אל-תפילת עבדך אשר אנוכי מתפלל לפניך היום, יומם ולילה--על-בני ישראל, עבדיך; ומתוודה, על-חטאות בני-ישראל אשר חטאנו לך, ואני ובית-אבי, חטאנו.  נ א,ז חבול, חבלנו לך; ולא-שמרנו את-המצוות, ואת-החוקים ואת-המשפטים, אשר ציווית, את-משה עבדך.  נ א,ח זכור-נא, את-הדבר, אשר ציווית את-משה עבדך, לאמור:  אתם תמעלו--אני, אפיץ אתכם בעמים.  נ א,ט ושבתם אליי--ושמרתם מצוותיי, ועשיתם אותם:  אם-יהיה נידחכם בקצה השמיים, משם אקבצם, והביאותים אל-המקום, אשר בחרתי לשכן את-שמי שם.  נ א,י והם עבדיך, ועמך--אשר פדית בכוחך הגדול, ובידך החזקה.  נ א,יא אנא אדוניי, תהי נא אוזנך-קשבת אל-תפילת עבדך ואל-תפילת עבדיך החפצים ליראה את-שמך, והצליחה-נא לעבדך היום, ותנהו לרחמים לפני האיש הזה; ואני הייתי משקה, למלך.  

נ ב,א ויהי בחודש ניסן, שנת עשרים לארתחשסתא המלך--יין לפניו; ואשא את-היין ואתנה למלך, ולא-הייתי רע לפניו.  נ ב,ב ויאמר לי המלך מדוע פניך רעים, ואתה אינך חולה--אין זה, כי-אם רוע לב; ואירא, הרבה מאוד.  נ ב,ג ואומר למלך, המלך לעולם יחיה; מדוע לא-יירעו פניי, אשר העיר בית-קברות אבותיי חרבה, ושעריה, אוכלו באש.  

נ ב,ד ויאמר לי המלך, על-מה-זה אתה מבקש; ואתפלל, אל-אלוהי השמיים.  נ ב,ה ואומר למלך--אם-על-המלך טוב, ואם-ייטב עבדך לפניך:  אשר תשלחני אל-יהודה, אל-עיר קברות אבותיי--ואבננה.  נ ב,ו ויאמר לי המלך והשגל יושבת אצלו, עד-מתיי יהיה מהלכך--ומתיי תשוב; וייטב לפני-המלך וישלחני, ואתנה לו זמן.  נ ב,ז ואומר, למלך--אם-על-המלך טוב, איגרות ייתנו-לי על-פחוות עבר הנהר:  אשר, יעבירוני, עד אשר-אבוא, אל-יהודה.  נ ב,ח ואיגרת אל-אסף שומר הפרדס אשר למלך, אשר ייתן-לי עצים לקרות את-שערי הבירה אשר-לבית ולחומת העיר, ולבית, אשר-אבוא אליו; וייתן-לי המלך, כיד-אלוהיי הטובה עליי.  נ ב,ט ואבוא, אל-פחוות עבר הנהר, ואתנה להם, את איגרות המלך; וישלח עימי המלך, שרי חיל ופרשים.  

נ ב,י וישמע סנבלט החורוני, וטובייה העבד העמוני, ויירע להם, רעה גדולה:  אשר-בא אדם, לבקש טובה לבני ישראל.  נ ב,יא ואבוא, אל-ירושלים; ואהי-שם, ימים שלושה.  נ ב,יב ואקום לילה, אני ואנשים מעט עימי, ולא-הגדתי לאדם, מה אלוהיי נתן אל-ליבי לעשות לירושלים; ובהמה, אין עימי, כי אם-הבהמה, אשר אני רוכב בה.  נ ב,יג ואצאה בשער-הגיא לילה, ואל-פני עין התנין, ואל-שער, האשפות; ואהי שובר בחומות ירושלים, אשר-הם פרוצים, ושעריה, אוכלו באש.  נ ב,יד ואעבור אל-שער העין, ואל-בריכת המלך; ואין-מקום לבהמה, לעבור תחתיי.  נ ב,טו ואהי עולה בנחל לילה, ואהי שובר בחומה; ואשוב, ואבוא בשער הגיא--ואשוב.  נ ב,טז והסגנים, לא ידעו אנה הלכתי, ומה, אני עושה; וליהודים ולכוהנים ולחורים ולסגנים, וליתר עושי המלאכה--עד-כן, לא הגדתי.  נ ב,יז ואומר אליהם, אתם רואים הרעה אשר אנחנו בה, אשר ירושלים חרבה, ושעריה ניצתו באש:  לכו, ונבנה את-חומת ירושלים, ולא-נהיה עוד, חרפה.  נ ב,יח ואגיד להם את-יד אלוהיי, אשר-היא טובה עליי, ואף-דברי המלך, אשר אמר-לי; ויאמרו נקום ובנינו, ויחזקו ידיהם לטובה.  

נ ב,יט וישמע סנבלט החורוני וטובייה העבד העמוני, וגשם הערבי, וילעיגו לנו, ויבזו עלינו; ויאמרו, מה-הדבר הזה אשר אתם עושים--העל המלך, אתם מורדים.  נ ב,כ ואשיב אותם דבר, ואומר להם אלוהי השמיים הוא יצליח לנו, ואנחנו עבדיו, נקום ובנינו; ולכם, אין-חלק וצדקה וזיכרון--בירושלים.  נ ג,א ויקם אלישיב הכוהן הגדול ואחיו הכוהנים, ויבנו את-שער הצאן--המה קידשוהו, ויעמידו דלתותיו; ועד-מגדל המאה קידשוהו, עד מגדל חננאל.    נ ג,ב ועל-ידו בנו, אנשי ירחו;    ועל-ידו בנה, זכור בן-אמרי.    נ ג,ג ואת שער הדגים, בנו בני הסנאה; המה קירוהו--ויעמידו דלתותיו, מנעוליו ובריחיו.    נ ג,ד ועל-ידם החזיק, מרמות בן-אורייה בן-הקוץ,    ועל-ידם החזיק, משולם בן-ברכיה בן-משיזבאל;    ועל-ידם החזיק, צדוק בן-בענא.    נ ג,ה ועל-ידם, החזיקו התקועים; ואדיריהם לא-הביאו צווארם, בעבודת אדוניהם.    נ ג,ו ואת שער הישנה החזיקו, יוידע בן-פסח, ומשולם, בן-בסודיה; המה קירוהו--ויעמידו דלתותיו, ומנעוליו ובריחיו.    נ ג,ז ועל-ידם החזיק מלטיה הגבעוני, וידון המרונותי, אנשי גבעון, והמצפה--לכיסא, פחת עבר הנהר.    נ ג,ח על-ידו החזיק, עוזיאל בן-חרהיה צורפים,    ועל-ידו החזיק, חנניה בן-הרקחים; ויעזבו, ירושלים, עד, החומה הרחבה.    נ ג,ט ועל-ידם החזיק, רפיה בן-חור, שר, חצי פלך ירושלים.    נ ג,י ועל-ידם החזיק ידיה בן-חרומף, ונגד ביתו;    ועל-ידו החזיק, חטוש בן-חשבניה.  נ ג,יא מידה שנית, החזיק מלכייה בן-חרים, וחשוב, בן-פחת מואב; ואת, מגדל התנורים.    נ ג,יב ועל-ידו החזיק, שלום בן-הלוחש, שר, חצי פלך ירושלים; הוא, ובנותיו.    נ ג,יג את שער הגיא החזיק חנון, ויושבי זנוח--המה בנוהו, ויעמידו דלתותיו מנעוליו ובריחיו; ואלף אמה בחומה, עד שער השפות.  נ ג,יד ואת שער האשפות, החזיק מלכייה בן-רכב, שר, פלך בית-הכרם; הוא יבננו--ויעמיד דלתותיו, מנעוליו ובריחיו.    נ ג,טו ואת שער העין החזיק שלון בן-כל-חוזה, שר פלך המצפה--הוא יבננו ויטללנו, ויעמיד דלתותיו מנעוליו ובריחיו; ואת חומת בריכת השלח, לגן-המלך, ועד-המעלות, היורדות מעיר דויד.    נ ג,טז אחריו החזיק, נחמיה בן-עזבוק, שר, חצי פלך בית-צור--עד-נגד, קברי דויד, ועד-הבריכה העשויה, ועד בית הגיבורים.    נ ג,יז אחריו החזיקו הלויים, רחום בן-בני; על-ידו החזיק, חשביה שר-חצי-פלך קעילה--לפלכו.    נ ג,יח אחריו החזיקו אחיהם, בוויי בן-חנדד, שר, חצי פלך קעילה.    נ ג,יט ויחזק על-ידו עזר בן-ישוע, שר המצפה--מידה שנית:  מנגד, עלות הנשק המקצוע.    נ ג,כ אחריו החרה החזיק ברוך בן-זכיי, מידה שנית:  מן-המקצוע--עד-פתח בית אלישיב, הכוהן הגדול.    נ ג,כא אחריו החזיק, מרמות בן-אורייה בן-הקוץ--מידה שנית:  מפתח בית אלישיב, ועד-תכלית בית אלישיב.    נ ג,כב ואחריו החזיקו הכוהנים, אנשי הכיכר.  נ ג,כג אחריו החזיק בנימין וחשוב, נגד ביתם;    אחריו החזיק, עזריה בן-מעשיה בן-ענניה--אצל ביתו.    נ ג,כד אחריו החזיק, בינוי בן-חנדד--מידה שנית:  מבית עזריה, עד-המקצוע ועד-הפינה.  נ ג,כה פלל בן-אוזיי, מנגד המקצוע, והמגדל היוצא מבית המלך העליון, אשר לחצר המטרה; אחריו, פדיה בן-פרעוש.    נ ג,כו והנתינים--היו יושבים, בעופל:  עד נגד שער המים, למזרח, והמגדל, היוצא.    נ ג,כז אחריו החזיקו התקועים, מידה שנית:  מנגד המגדל הגדול, היוצא, ועד, חומת העופל.  נ ג,כח מעל שער הסוסים, החזיקו הכוהנים--איש, לנגד ביתו.    נ ג,כט אחריו החזיק צדוק בן-אימר, נגד ביתו;    ואחריו החזיק שמעיה בן-שכניה, שומר שער המזרח.    נ ג,ל אחריו החזיק חנניה בן-שלמיה, וחנון בן-צלף השישי--מידה שני;    אחריו החזיק, משולם בן-ברכיה--נגד, נשכתו.    נ ג,לא אחריו החזיק, מלכייה בן-הצורפי--עד-בית הנתינים, והרוכלים:  נגד שער המפקד, ועד עליית הפינה.  נ ג,לב ובין עליית הפינה לשער הצאן, החזיקו הצורפים והרוכלים.  

נ ג,לג ויהי כאשר שמע סנבלט, כי-אנחנו בונים את-החומה, וייחר לו, ויכעס הרבה; וילעג, על-היהודים.  נ ג,לד ויאמר לפני אחיו, וחיל שומרון, ויאמר, מה היהודים האמיללים עושים; היעזבו להם היזבחו היכלו ביום, היחייו את-האבנים מערימות העפר והמה שרופות.  נ ג,לה וטובייה העמוני, אצלו; ויאמר, גם אשר-הם בונים--אם-יעלה שועל, ופרץ חומת אבניהם.  

נ ג,לו שמע אלוהינו כי-היינו בוזה, והשב חרפתם אל-ראשם; ותנם לביזה, בארץ שביה.  נ ג,לז ואל-תכס, על-עוונם, וחטאתם, מלפניך אל-תימחה:  כי הכעיסו, לנגד הבונים.  נ ג,לח ונבנה, את-החומה, ותיקשר כל-החומה, עד-חצייה; ויהי לב לעם, לעשות.  

נ ד,א ויהי כאשר שמע סנבלט וטובייה והערבים והעמונים והאשדודים, כי-עלתה ארוכה לחומות ירושלים--כי-החלו הפרוצים, להיסתם; וייחר להם, מאוד.  נ ד,ב ויקשרו כולם יחדיו, לבוא להילחם בירושלים, ולעשות לו, תועה.  נ ד,ג ונתפלל, אל-אלוהינו; ונעמיד משמר עליהם יומם ולילה, מפניהם.  נ ד,ד ויאמר יהודה, כשל כוח הסבל, והעפר, הרבה; ואנחנו לא נוכל, לבנות בחומה.  נ ד,ה ויאמרו צרינו, לא יידעו ולא יראו, עד אשר-נבוא אל-תוכם, והרגנום; והשבתנו, את-המלאכה.  נ ד,ו ויהי כאשר-באו היהודים, היושבים אצלם; ויאמרו לנו עשר פעמים, מכל-המקומות אשר-תשובו עלינו.  נ ד,ז ואעמיד מתחתיות למקום, מאחרי לחומה--בצחיחים; ואעמיד את-העם למשפחות, עם-חרבותיהם רומחיהם וקשתותיהם.  נ ד,ח וארא ואקום, ואומר אל-החורים ואל-הסגנים ואל-יתר העם--אל-תיראו, מפניהם:  את-אדוניי הגדול והנורא, זכורו, והילחמו על-אחיכם בניכם ובנותיכם, נשיכם ובתיכם.  

נ ד,ט ויהי כאשר-שמעו אויבינו, כי-נודע לנו, ויפר האלוהים, את-עצתם; ונשב כולנו אל-החומה, איש אל-מלאכתו.  נ ד,י ויהי מן-היום ההוא, חצי נעריי עושים במלאכה, וחציים מחזיקים והרמחים המגינים, והקשתות והשריונים; והשרים--אחרי, כל-בית יהודה.  נ ד,יא הבונים בחומה והנושאים בסבל, עומשים; באחת ידו עושה במלאכה, ואחת מחזקת השלח.  נ ד,יב והבונים--איש חרבו אסורים על-מותניו, ובונים; והתוקע בשופר, אצלי.  נ ד,יג ואומר אל-החורים ואל-הסגנים, ואל-יתר העם--המלאכה הרבה, ורחבה; ואנחנו, נפרדים על-החומה, רחוקים, איש מאחיו.  נ ד,יד במקום, אשר תשמעו את-קול השופר, שמה, תיקבצו אלינו; אלוהינו, יילחם לנו.  נ ד,טו ואנחנו, עושים במלאכה; וחציים, מחזיקים ברמחים, מעלות השחר, עד צאת הכוכבים.  נ ד,טז גם בעת ההיא, אמרתי לעם--איש ונערו, ילינו בתוך ירושלים; והיו-לנו הלילה משמר, והיום מלאכה.  נ ד,יז ואין אני ואחיי ונעריי, ואנשי המשמר אשר אחריי--אין-אנחנו פושטים, בגדינו; איש, שלחו המים.  

נ ה,א ותהי צעקת העם ונשיהם, גדולה, אל-אחיהם, היהודים.  נ ה,ב ויש אשר אומרים, בנינו ובנותינו אנחנו רבים; ונקחה דגן, ונאכלה ונחיה.  נ ה,ג ויש אשר אומרים, שדותינו וכרמינו ובתינו אנחנו עורבים; ונקחה דגן, ברעב.  נ ה,ד ויש אשר אומרים, לווינו כסף למידת המלך, שדותינו, וכרמינו.  נ ה,ה ועתה, כבשר אחינו בשרנו, כבניהם, בנינו; והנה אנחנו כובשים את-בנינו ואת-בנותינו לעבדים, ויש מבנותינו נכבשות ואין לאל ידנו, ושדותינו וכרמינו, לאחרים.  נ ה,ו וייחר לי, מאוד, כאשר שמעתי את-זעקתם, ואת הדברים האלה.  נ ה,ז ויימלך ליבי עליי, ואריבה את-החורים ואת-הסגנים, ואומרה להם, משא איש-באחיו אתם נושים; ואתן עליהם, קהילה גדולה.  נ ה,ח ואומרה להם, אנחנו קנינו את-אחינו היהודים הנמכרים לגויים כדי בנו, וגם-אתם תמכרו את-אחיכם, ונמכרו-לנו; ויחרישו, ולא מצאו דבר.  

נ ה,ט ואומר, לא-טוב הדבר אשר-אתם עושים:  הלוא ביראת אלוהינו תלכו, מחרפת הגויים אויבינו.  נ ה,י וגם-אני אחיי ונעריי, נושים בהם כסף ודגן; נעזבה-נא, את-המשא הזה.  נ ה,יא השיבו נא להם כהיום, שדותיהם כרמיהם זיתיהם--ובתיהם; ומאת הכסף והדגן התירוש והיצהר, אשר אתם נושים בהם.  נ ה,יב ויאמרו נשיב, ומהם לא נבקש--כן נעשה, כאשר אתה אומר; ואקרא, את-הכוהנים, ואשביעם, לעשות כדבר הזה.  נ ה,יג גם-חוצני נערתי, ואומרה ככה ינער האלוהים את-כל-האיש אשר לא-יקים את-הדבר הזה מביתו ומיגיעו, וככה יהיה נעור, וריק; ויאמרו כל-הקהל אמן, ויהללו את-יהוה, ויעש העם, כדבר הזה.  נ ה,יד גם מיום אשר-ציווה אותי, להיות פחם בארץ יהודה, משנת עשרים ועד שנת שלושים ושתיים לארתחשסתא המלך, שנים שתים עשרה--אני ואחיי, לחם הפחה לא אכלתי.  נ ה,טו והפחות הראשונים אשר-לפניי הכבידו על-העם, ויקחו מהם בלחם ויין אחר כסף-שקלים ארבעים--גם נעריהם, שלטו על-העם; ואני לא-עשיתי כן, מפני יראת אלוהים.  נ ה,טז וגם במלאכת החומה הזאת, החזקתי, ושדה, לא קנינו; וכל-נעריי--קבוצים שם, על-המלאכה.  נ ה,יז והיהודים והסגנים מאה וחמישים איש, והבאים אלינו מן-הגויים אשר-סביבותינו--על-שולחני.  נ ה,יח ואשר היה נעשה ליום אחד, שור אחד צאן שש-ברורות וציפורים נעשו-לי, ובין עשרת ימים בכל-יין, להרבה; ועם-זה, לחם הפחה לא ביקשתי--כי-כבדה העבודה, על-העם הזה.  נ ה,יט זוכרה-לי אלוהיי, לטובה--כול אשר-עשיתי, על-העם הזה.  

נ ו,א ויהי כאשר נשמע לסנבלט וטובייה ולגשם הערבי וליתר אויבינו, כי בניתי את-החומה, ולא-נותר בה, פרץ--גם עד-העת ההיא, דלתות לא-העמדתי בשערים.  נ ו,ב וישלח סנבלט וגשם אליי לאמור, לכה וניוועדה יחדיו בכפירים בבקעת אונו; והמה, חושבים, לעשות לי, רעה.  נ ו,ג ואשלחה עליהם מלאכים, לאמור--מלאכה גדולה אני עושה, ולא אוכל לרדת; למה תשבת המלאכה כאשר ארפהא, וירדתי אליכם.  נ ו,ד וישלחו אליי כדבר הזה, ארבע פעמים; ואשיב אותם, כדבר הזה.  

נ ו,ה וישלח אליי סנבלט כדבר הזה, פעם חמישית--את-נערו; ואיגרת פתוחה, בידו.  נ ו,ו כתוב בה, בגויים נשמע וגשמו אומר, אתה והיהודים חושבים למרוד, על-כן אתה בונה החומה; ואתה, הווה להם למלך--כדברים, האלה.  נ ו,ז וגם-נביאים העמדת לקרוא עליך בירושלים לאמור, מלך ביהודה, ועתה יישמע למלך, כדברים האלה; ועתה לכה, וניוועצה יחדיו.  

נ ו,ח ואשלחה אליו, לאמור--לא נהיה כדברים האלה, אשר אתה אומר:  כי מליבך, אתה בודם.  נ ו,ט כי כולם, מייראים אותנו לאמור, ירפו ידיהם מן-המלאכה, ולא תיעשה; ועתה, חזק את-ידיי.  נ ו,י ואני-באתי, בית שמעיה בן-דליה בן-מהיטבאל--והוא עצור; ויאמר ניוועד אל-בית האלוהים אל-תוך ההיכל, ונסגרה דלתות ההיכל--כי באים להורגך, ולילה באים להורגך.  נ ו,יא ואומרה, האיש כמוני יברח, ומי כמוני אשר-יבוא אל-ההיכל, וחי; לא, אבוא.  נ ו,יב ואכירה, והנה לא-אלוהים שלחו:  כי הנבואה דיבר עליי, וטובייה וסנבלט שכרו.  נ ו,יג למען שכור הוא, למען-אירא ואעשה-כן וחטאתי; והיה להם לשם רע, למען יחרפוני.  

נ ו,יד זוכרה אלוהיי לטובייה ולסנבלט, כמעשיו אלה; וגם לנועדיה הנביאה וליתר הנביאים, אשר היו מייראים אותי.  נ ו,טו ותשלם, החומה, בעשרים וחמישה, לאלול--לחמישים ושניים, יום.  

נ ו,טז ויהי, כאשר שמעו כל-אויבינו, וייראו כל-הגויים אשר סביבותינו, וייפלו מאוד בעיניהם; ויידעו--כי מאת אלוהינו, נעשתה המלאכה הזאת.  נ ו,יז גם בימים ההם, מרבים חורי יהודה איגרותיהם, הולכות, על-טובייה; ואשר לטובייה, באות אליהם.  נ ו,יח כי-רבים ביהודה, בעלי שבועה לו--כי-חתן הוא, לשכניה בן-ארח; ויהוחנן בנו--לקח, את-בת-משולם בן ברכיה.  נ ו,יט גם טובותיו, היו אומרים לפניי, ודבריי, היו מוציאים לו; איגרות שלח טובייה, לייראני.  נ ז,א ויהי, כאשר נבנתה החומה, ואעמיד, הדלתות; וייפקדו השוערים והמשוררים, והלויים.  נ ז,ב ואצווה את-חנני אחי, ואת-חנניה שר הבירה--על-ירושלים:  כי-הוא כאיש אמת, וירא את-האלוהים מרבים.  נ ז,ג ואומר להם, לא ייפתחו שערי ירושלים עד-חום השמש, ועד הם עומדים יגיפו הדלתות, ואחוזו; והעמד, משמרות יושבי ירושלים--איש במשמרו, ואיש נגד ביתו.  נ ז,ד והעיר רחבת ידיים, וגדולה, והעם מעט, בתוכה; ואין בתים, בנויים.  נ ז,ה וייתן אלוהיי אל-ליבי, ואקבצה את-החורים ואת-הסגנים ואת-העם להתייחש; ואמצא, ספר היחש העולים בראשונה, ואמצא, כתוב בו.  

נ ז,ו אלה בני המדינה, העולים משבי הגולה, אשר הגלה, נבוכדנאצר מלך בבל; וישובו לירושלים וליהודה, איש לעירו.  נ ז,ז הבאים עם-זרובבל, ישוע נחמיה עזריה רעמיה נחמני מורדכיי בלשן מספרת בגוויי--נחום בענה:  מספר, אנשי עם ישראל.    נ ז,ח בני פרעוש--אלפיים, מאה ושבעים ושניים.    נ ז,ט בני שפטיה, שלוש מאות שבעים ושניים.    נ ז,י בני ארח, שש מאות חמישים ושניים.    נ ז,יא בני-פחת מואב לבני ישוע, ויואב--אלפיים, ושמונה מאות שמונה עשר.    נ ז,יב בני עילם--אלף, מאתיים חמישים וארבעה.    נ ז,יג בני זתוא, שמונה מאות ארבעים וחמישה.    נ ז,יד בני זכיי, שבע מאות ושישים.    נ ז,טו בני בינוי, שש מאות ארבעים ושמונה.    נ ז,טז בני ביביי, שש מאות עשרים ושמונה.    נ ז,יז בני עזגד--אלפיים, שלוש מאות עשרים ושניים.    נ ז,יח בני, אדוניקם--שש מאות, שישים ושבעה.    נ ז,יט בני בגוויי, אלפיים שישים ושבעה.    נ ז,כ בני עדין, שש מאות חמישים וחמישה.    נ ז,כא בני-אטר לחזקייה, תשעים ושמונה.    נ ז,כב בני חשום, שלוש מאות עשרים ושמונה.    נ ז,כג בני ביציי, שלוש מאות עשרים וארבעה.    נ ז,כד בני חריף, מאה שנים עשר.    נ ז,כה בני גבעון, תשעים וחמישה.    נ ז,כו אנשי בית-לחם ונטופה, מאה שמונים ושמונה.    נ ז,כז אנשי ענתות, מאה עשרים ושמונה.    נ ז,כח אנשי בית-עזמוות, ארבעים ושניים.    נ ז,כט אנשי קרית יערים כפירה ובארות, שבע מאות ארבעים ושלושה.    נ ז,ל אנשי הרמה וגבע, שש מאות עשרים ואחד.    נ ז,לא אנשי מכמס, מאה ועשרים ושניים.    נ ז,לב אנשי בית-אל והעיי, מאה עשרים ושלושה.    נ ז,לג אנשי נבו אחר, חמישים ושניים.    נ ז,לד בני, עילם אחר--אלף, מאתיים חמישים וארבעה.    נ ז,לה בני חרים, שלוש מאות ועשרים.    נ ז,לו בני ירחו, שלוש מאות ארבעים וחמישה.    נ ז,לז בני-לוד חדיד ואונו, שבע מאות ועשרים ואחד.    נ ז,לח בני סנאה--שלושת אלפים, תשע מאות ושלושים.  

נ ז,לט הכוהנים:  בני ידעיה לבית ישוע, תשע מאות שבעים ושלושה.    נ ז,מ בני אימר, אלף חמישים ושניים.    נ ז,מא בני פשחור--אלף, מאתיים ארבעים ושבעה.    נ ז,מב בני חרים, אלף שבעה עשר.  

נ ז,מג הלויים:  בני-ישוע לקדמיאל לבני להודווה, שבעים וארבעה.    נ ז,מד המשוררים--בני אסף, מאה ארבעים ושמונה.    נ ז,מה השוערים, בני-שלום בני-אטר בני-טלמון בני-עקוב, בני חטיטא, בני שוביי--מאה, שלושים ושמונה.    נ ז,מו הנתינים:  בני-ציחא בני-חשופא, בני טבעות.  נ ז,מז בני-קירוס בני-סיעא, בני פדון.  נ ז,מח בני-לבנה בני-חגבא, בני שלמיי.  נ ז,מט בני-חנן בני-גידל, בני-גחר.  נ ז,נ בני-ראיה בני-רצין, בני נקודא.  נ ז,נא בני-גזם בני-עוזא, בני פסח.  נ ז,נב בני-ביסיי בני-מעונים, בני נפישסים.  נ ז,נג בני-בקבוק בני-חקופא, בני חרחור.    נ ז,נד בני-בצלית בני-מחידא, בני חרשא.  נ ז,נה בני-  
ברקוס    בני-סיסרא,    בני-תמח.    נ ז,נו בני  
נציח,    בני חטיפא.    נ ז,נז בני, עבדי שלמה:    בני-  
סוטיי    בני-סופרת,    בני פרידא.    נ ז,נח בני-  
יעלא    בני-דרקון,    בני גידל.    נ ז,נט בני  
שפטיה    בני-חטיל,    בני פוכרת הצביים--    בני  
אמון.  נ ז,ס כל-הנתינים--ובני, עבדי שלמה:  שלוש מאות, תשעים ושניים.  

נ ז,סא ואלה, העולים מתל מלח תל חרשא, כרוב אדון, ואימר; ולא יכלו, להגיד בית-אבותם וזרעם--אם מישראל, הם.  נ ז,סב בני-דליה בני-טובייה, בני נקודא--שש מאות, וארבעים ושניים.  

נ ז,סג ומן-הכוהנים, בני חוביה בני הקוץ:  בני ברזלי, אשר לקח מבנות ברזלי הגלעדי אישה, וייקרא, על-שמם.  נ ז,סד אלה, ביקשו כתבם המתייחשים--ולא נמצא; ויגואלו, מן-הכהונה.  נ ז,סה ויאמר התרשתא להם, אשר לא-יאכלו מקודש הקודשים--עד עמוד הכוהן, לאורים ותומים.  נ ז,סו כל-הקהל, כאחד--ארבע ריבוא, אלפיים שלוש-מאות ושישים.  נ ז,סז מלבד עבדיהם ואמהותיהם, אלה--שבעת אלפים, שלוש מאות שלושים ושבעה; ולהם, משוררים ומשוררות--מאתיים, וארבעים וחמישה.  

נ ז,סח גמלים, ארבע מאות שלושים וחמישה;    חמורים--ששת אלפים, שבע מאות ועשרים.  נ ז,סט ומקצת ראשי האבות, נתנו למלאכה--התרשתא נתן לאוצר, זהב דרכמונים אלף מזרקות חמישים, כותנות כוהנים, שלושים וחמש מאות.  נ ז,ע ומראשי האבות, נתנו לאוצר המלאכה--זהב, דרכמונים שתי ריבות; וכסף, מנים אלפיים ומאתיים.  נ ז,עא ואשר נתנו, שארית העם--זהב דרכמונים שתי ריבוא, וכסף מנים אלפיים; וכותנות כוהנים, שישים ושבעה.  

נ ז,עב ויישבו הכוהנים והלויים והשוערים והמשוררים ומן-העם והנתינים, וכל-ישראל--בעריהם; וייגע החודש השביעי, ובני ישראל בעריהם.  נ ח,א וייאספו כל-העם, כאיש אחד, אל-הרחוב, אשר לפני שער-המים; ויאמרו, לעזרא הסופר--להביא את-ספר תורת משה, אשר-ציווה יהוה את-ישראל.  נ ח,ב ויביא עזרא הכוהן את-התורה לפני הקהל, מאיש ועד-אישה, וכול, מבין לשמוע--ביום אחד, לחודש השביעי.  נ ח,ג ויקרא-בו לפני הרחוב אשר לפני שער-המים, מן-האור עד-מחצית היום--נגד האנשים והנשים, והמבינים; ואוזני כל-העם, אל-ספר התורה.  נ ח,ד ויעמוד עזרא הסופר, על-מגדל-עץ אשר עשו לדבר, ויעמוד אצלו מתיתיה ושמע ועניה ואורייה וחלקייה ומעשיה, על-ימינו; ומשמאלו, פדיה ומישאל ומלכייה וחשום וחשבדנה--זכריה משולם.  

נ ח,ה ויפתח עזרא הספר לעיני כל-העם, כי-מעל כל-העם היה; וכפתחו, עמדו כל-העם.  נ ח,ו ויברך עזרא, את-יהוה האלוהים הגדול; ויענו כל-העם אמן אמן, במועל ידיהם, וייקדו וישתחוו ליהוה, אפיים ארצה.  נ ח,ז וישוע ובני ושרביה ימין עקוב שבתיי הודייה מעשיה קליטא עזריה יוזבד חנן פלאיה, והלויים--מבינים את-העם, לתורה; והעם, על-עומדם.  נ ח,ח ויקראו בספר בתורת האלוהים, מפורש; ושום שכל, ויבינו במקרא.  

נ ח,ט ויאמר נחמיה הוא התרשתא ועזרא הכוהן הסופר והלויים המבינים את-העם לכל-העם, היום קדוש-הוא ליהוה אלוהיכם--אל-תתאבלו, ואל-תבכו:  כי בוכים כל-העם, כשומעם את-דברי התורה.  נ ח,י ויאמר להם לכו אכלו משמנים ושתו ממתקים, ושלחו מנות לאין נכון לו--כי-קדוש היום, לאדונינו; ואל-תיעצבו, כי-חדוות יהוה היא מעוזכם.  נ ח,יא והלויים מחשים לכל-העם, לאמור הסו--כי היום, קדוש; ואל-תיעצבו.  נ ח,יב וילכו כל-העם לאכול ולשתות, ולשלח מנות, ולעשות, שמחה גדולה:  כי הבינו בדברים, אשר הודיעו להם.  

נ ח,יג וביום השני נאספו ראשי האבות לכל-העם, הכוהנים והלויים, אל-עזרא, הסופר--ולהשכיל, אל-דברי התורה.  נ ח,יד וימצאו, כתוב בתורה:  אשר ציווה יהוה ביד-משה, אשר יישבו בני-ישראל בסוכות בחג בחודש השביעי.  נ ח,טו ואשר ישמיעו, ויעבירו קול בכל-עריהם ובירושלים לאמור--צאו ההר והביאו עלי-זית ועלי-עץ שמן, ועלי הדס ועלי תמרים ועלי עץ עבות:  לעשות סוכות, ככתוב.  

נ ח,טז וייצאו העם, ויביאו, ויעשו להם סוכות איש על-גגו ובחצרותיהם, ובחצרות בית האלוהים--וברחוב שער המים, וברחוב שער אפריים.  נ ח,יז ויעשו כל-הקהל השבים מן-השבי סוכות, ויישבו בסוכות--כי לא-עשו מימי ישוע בן-נון כן בני ישראל, עד היום ההוא; ותהי שמחה, גדולה מאוד.  נ ח,יח ויקרא בספר תורת האלוהים, יום ביום--מן-היום הראשון, עד היום האחרון; ויעשו-חג שבעת ימים, וביום השמיני עצרת כמשפט.  

נ ט,א וביום עשרים וארבעה לחודש הזה, נאספו בני-ישראל בצום ובשקים, ואדמה, עליהם.  נ ט,ב וייבדלו זרע ישראל, מכול בני נכר; ויעמדו, ויתוודו על-חטאותיהם, ועוונות, אבותיהם.  נ ט,ג ויקומו, על-עומדם, ויקראו בספר תורת יהוה אלוהיהם, רביעית היום; ורביעית מתוודים ומשתחווים, ליהוה אלוהיהם.  

נ ט,ד ויקם על-מעלה הלויים, ישוע ובני קדמיאל שבניה בוני שרביה--בני כנני; ויזעקו בקול גדול, אל-יהוה אלוהיהם.  נ ט,ה ויאמרו הלויים ישוע וקדמיאל בני חשבניה שרביה הודייה, שבניה פתחיה, קומו ברכו את-יהוה אלוהיכם, מן-העולם עד-העולם; ויברכו שם כבודך, ומרומם על-כל-ברכה ותהילה.  נ ט,ו אתה-הוא יהוה, לבדך--אתה עשית את-השמיים שמי השמיים וכל-צבאם הארץ וכל-אשר עליה הימים וכל-אשר בהם, ואתה מחייה את-כולם; וצבא השמיים, לך משתחווים.  נ ט,ז אתה-הוא, יהוה האלוהים, אשר בחרת באברם, והוצאתו מאור כשדים; ושמת שמו, אברהם.  נ ט,ח ומצאת את-לבבו, נאמן לפניך, וכרות עימו הברית לתת את-ארץ הכנעני החיתי האמורי והפריזי והיבוסי והגרגשי, לתת לזרעו; ותקם, את-דבריך, כי צדיק, אתה.  נ ט,ט ותרא את-עוני אבותינו, במצריים; ואת-זעקתם שמעת, על-ים-סוף.  נ ט,י ותיתן אותות ומופתים בפרעה ובכל-עבדיו, ובכל-עם ארצו--כי ידעת, כי הזידו עליהם; ותעש-לך שם, כהיום הזה.  נ ט,יא והים בקעת לפניהם, ויעברו בתוך-הים ביבשה; ואת-רודפיהם השלכת במצולות, כמו-אבן--במים עזים.  נ ט,יב ובעמוד ענן, הנחיתם יומם; ובעמוד אש, לילה, להאיר להם, את-הדרך אשר ילכו-בה.  נ ט,יג ועל הר-סיניי ירדת, ודבר עימהם משמיים; ותיתן להם משפטים ישרים, ותורות אמת--חוקים ומצוות, טובים.  נ ט,יד ואת-שבת קודשך, הודעת להם; ומצוות וחוקים, ותורה, ציווית להם, ביד משה עבדך.  נ ט,טו ולחם משמיים נתת להם, לרעבם, ומים מסלע הוצאת להם, לצמאם; ותאמר להם, לבוא לרשת את-הארץ, אשר-נשאת את-ידך, לתת להם.  נ ט,טז והם ואבותינו, הזידו; ויקשו, את-עורפם, ולא שמעו, אל-מצוותיך.  נ ט,יז וימאנו לשמוע, ולא-זכרו נפלאותיך אשר עשית עימהם, ויקשו את-עורפם, וייתנו-ראש לשוב לעבדותם במריים; ואתה אלוה סליחות חנון ורחום, ארך-אפיים ורב-חסד--ולא עזבתם.  נ ט,יח אף, כי-עשו להם עגל מסכה, ויאמרו, זה אלוהיך אשר העלך ממצריים; ויעשו, נאצות גדולות.  נ ט,יט ואתה ברחמיך הרבים, לא עזבתם במדבר; את-עמוד הענן לא-סר מעליהם ביומם, להנחותם בהדרך, ואת-עמוד האש בלילה להאיר להם, ואת-הדרך אשר ילכו-בה.  נ ט,כ ורוחך, הטובה, נתת, להשכילם; ומנך לא-מנעת מפיהם, ומים נתת להם לצמאם.  נ ט,כא וארבעים שנה כילכלתם במדבר, לא חסרו; שלמותיהם לא בלו, ורגליהם לא בצקו.  נ ט,כב ותיתן להם ממלכות ועממים, ותחלקם לפיאה; ויירשו את-ארץ סיחון, ואת-ארץ מלך חשבון, ואת-ארץ, עוג מלך-הבשן.  נ ט,כג ובניהם הרבית, ככוכבי השמיים; ותביאם, אל-הארץ, אשר-אמרת לאבותיהם, לבוא לרשת.  נ ט,כד ויבואו הבנים, ויירשו את-הארץ, ותכנע לפניהם את-יושבי הארץ הכנענים, ותיתנם בידם; ואת-מלכיהם ואת-עממי הארץ, לעשות בהם כרצונם.  נ ט,כה וילכדו ערים בצורות, ואדמה שמנה, ויירשו בתים מלאים-כל-טוב בורות חצובים כרמים וזיתים ועץ מאכל, לרוב; ויאכלו וישבעו וישמינו, ויתעדנו בטובך הגדול.  נ ט,כו וימרו וימרדו בך, וישליכו את-תורתך אחרי גוום, ואת-נביאיך הרגו, אשר-העידו בם להשיבם אליך; ויעשו, נאצות גדולות.  נ ט,כז ותיתנם ביד צריהם, ויצרו להם; ובעת צרתם, יצעקו אליך, ואתה משמיים תשמע, וכרחמיך הרבים תיתן להם מושיעים ויושיעום מיד צריהם.  נ ט,כח וכנוח להם--ישובו, לעשות רע לפניך; ותעזבם ביד אויביהם, וירדו בהם, וישובו ויזעקוך, ואתה משמיים תשמע ותצילם כרחמיך רבות עיתים.  נ ט,כט ותעד בהם להשיבם אל-תורתך, והמה הזידו ולא-שמעו למצוותיך ובמשפטיך חטאו-בם, אשר-יעשה אדם, וחיה בהם; וייתנו כתף סוררת, ועורפם הקשו ולא שמעו.  נ ט,ל ותמשוך עליהם שנים רבות, ותעד בם ברוחך ביד-נביאיך ולא האזינו; ותיתנם, ביד עמי הארצות.  נ ט,לא וברחמיך הרבים לא-עשיתם כלה, ולא עזבתם:  כי אל-חנון ורחום, אתה.  נ ט,לב ועתה אלוהינו האל הגדול הגיבור והנורא, שומר הברית והחסד--אל-ימעט לפניך את כל-התלאה אשר-מצאתנו למלכינו לשרינו ולכוהנינו ולנביאינו ולאבותינו, ולכל-עמך:  מימי מלכי אשור, עד היום הזה.  נ ט,לג ואתה צדיק, על כל-הבא עלינו:  כי-אמת עשית, ואנחנו הרשענו.  נ ט,לד ואת-מלכינו שרינו כוהנינו ואבותינו, לא עשו תורתך; ולא הקשיבו, אל-מצוותיך, ולעדוותיך, אשר העידות בהם.  נ ט,לה והם במלכותם ובטובך הרב אשר-נתת להם, ובארץ הרחבה והשמנה אשר-נתת לפניהם--לא עבדוך; ולא-שבו, ממעלליהם הרעים.  נ ט,לו הנה אנחנו היום, עבדים; והארץ אשר-נתת לאבותינו, לאכול את-פרייה ואת-טובה--הנה אנחנו עבדים, עליה.  נ ט,לז ותבואתה מרבה, למלכים אשר-נתת עלינו--בחטאותינו; ועל גווייותינו מושלים ובבהמתנו, כרצונם, ובצרה גדולה, אנחנו.  

נ י,א ובכל-זאת, אנחנו כורתים אמנה וכותבים; ועל, החתום, שרינו לויינו, כוהנינו.  נ י,ב ועל, החתומים:  נחמיה התרשתא בן-חכליה, וצדקייה.  נ י,ג שריה עזריה, ירמיה.  נ י,ד פשחור אמריה, מלכייה.  נ י,ה חטוש שבניה, מלוך.  נ י,ו חרים מרמות, עובדיה.  נ י,ז דניאל גינתון, ברוך.  נ י,ח משולם אבייה, מיימין.  נ י,ט מעזיה בלגיי, שמעיה; אלה, הכוהנים.  

נ י,י והלויים:  וישוע, בן-אזניה, בינוי, מבני חנדד קדמיאל.  נ י,יא ואחיהם--שבניה הודייה קליטא, פלאיה חנן.  נ י,יב מיכא רחוב, חשביה.  נ י,יג זכור שרביה, שבניה.  נ י,יד הודייה בני, בנינו.  

נ י,טו ראשי, העם:  פרעוש פחת מואב, עילם זתוא בני.  נ י,טז בוני עזגד, ביביי.  נ י,יז אדונייה בגוויי, עדין.  נ י,יח אטר חזקייה, עזור.  נ י,יט הודייה חשום, ביציי.  נ י,כ חריף ענתות, ניביי.  נ י,כא מגפיעש משולם, חזיר.  נ י,כב משיזבאל צדוק, ידוע.  נ י,כג פלטיה חנן, עניה.  נ י,כד הושע חנניה, חשוב.  נ י,כה הלוחש פלחא, שובק.  נ י,כו רחום חשבנה, מעשיה.  נ י,כז ואחייה חנן, ענן.  נ י,כח מלוך חרים, בענה.  נ י,כט ושאר העם הכוהנים הלויים השוערים המשוררים הנתינים, וכל-הנבדל מעמי הארצות אל-תורת האלוהים, נשיהם, בניהם ובנותיהם:  כול, יודע מבין.  נ י,ל מחזיקים על-אחיהם, אדיריהם, ובאים באלה ובשבועה ללכת בתורת האלוהים, אשר ניתנה ביד משה עבד-האלוהים; ולשמור ולעשות, את-כל-מצוות יהוה אדונינו, ומשפטיו, וחוקיו.  נ י,לא ואשר לא-ניתן בנותינו, לעמי הארץ; ואת-בנותיהם, לא ניקח לבנינו.  נ י,לב ועמי הארץ המביאים את-המקחות וכל-שבר ביום השבת, למכור--לא-ניקח מהם בשבת, וביום קודש; וניטוש את-השנה השביעית, ומשא כל-יד.  נ י,לג והעמדנו עלינו מצוות, לתת עלינו שלישית השקל בשנה, לעבודת, בית אלוהינו.  נ י,לד ללחם המערכת ומנחת התמיד ולעולת התמיד השבתות החודשים למועדים, ולקודשים ולחטאות--לכפר, על-ישראל; וכול, מלאכת בית-אלוהינו.  

נ י,לה והגורלות הפלנו על-קורבן העצים, הכוהנים הלויים והעם--להביא לבית אלוהינו לבית-אבותינו לעיתים מזומנים, שנה בשנה:  לבער, על-מזבח יהוה אלוהינו, ככתוב, בתורה.  נ י,לו ולהביא את-ביכורי אדמתנו, וביכורי כל-פרי כל-עץ--שנה בשנה:  לבית, יהוה.  נ י,לז ואת-בכורות בנינו ובהמתנו, ככתוב בתורה; ואת-בכורי בקרינו וצאננו, להביא לבית אלוהינו, לכוהנים, המשרתים בבית אלוהינו.  נ י,לח ואת-ראשית עריסותינו ותרומותינו ופרי כל-עץ תירוש ויצהר, נביא לכוהנים אל-לשכות בית-אלוהינו, ומעשר אדמתנו, ללויים; והם, הלויים, המעשרים, בכול ערי עבודתנו.  נ י,לט והיה הכוהן בן-אהרון עם-הלויים, בעשר הלויים; והלויים יעלו את-מעשר המעשר, לבית אלוהינו, אל-הלשכות, לבית האוצר.  נ י,מ כי אל-הלשכות יביאו בני-ישראל ובני הלוי, את-תרומת הדגן התירוש והיצהר, ושם כלי המקדש, והכוהנים המשרתים והשוערים והמשוררים; ולא נעזוב, את-בית אלוהינו.  נ יא,א ויישבו שרי-העם, בירושלים; ושאר העם הפילו גורלות להביא אחד מן-העשרה, לשבת בירושלים עיר הקודש, ותשע הידות, בערים.  נ יא,ב ויברכו, העם--לכול, האנשים, המתנדבים, לשבת בירושלים.  

נ יא,ג ואלה ראשי המדינה, אשר ישבו בירושלים; ובערי יהודה, ישבו איש באחוזתו בעריהם, ישראל הכוהנים והלויים והנתינים, ובני עבדי שלמה.  נ יא,ד ובירושלים, ישבו, מבני יהודה, ומבני בנימין:  מבני יהודה עתיה בן-עוזייה בן-זכריה בן-אמריה, בן-שפטיה בן-מהללאל--מבני-פרץ.  נ יא,ה ומעשיה בן-ברוך בן-כל-חוזה בן-חזיה בן-עדיה בן-יויריב, בן-זכריה--בן-השילוני.  נ יא,ו כל-בני-פרץ, היושבים בירושלים--ארבע מאות שישים ושמונה, אנשי-חיל.  

נ יא,ז ואלה, בני בנימין:  סלוא בן-משולם בן-יועד בן-פדיה בן-קוליה בן-מעשיה, בן-איתיאל--בן-ישעיה.  נ יא,ח ואחריו, גביי סליי--תשע מאות, עשרים ושמונה.  נ יא,ט ויואל בן-זכרי, פקיד עליהם; ויהודה בן-הסנואה על-העיר, משנה.  

נ יא,י מן-הכוהנים:  ידעיה בן-יויריב, יכין.  נ יא,יא שריה בן-חלקייה בן-משולם בן-צדוק, בן-מריות בן-אחיטוב--נגיד, בית האלוהים.  נ יא,יב ואחיהם, עושי המלאכה לבית--שמונה מאות, עשרים ושניים; ועדיה בן-ירוחם בן-פלליה בן-אמצי בן-זכריה, בן-פשחור בן-מלכייה.  נ יא,יג ואחיו ראשים לאבות, מאתיים ארבעים ושניים; ועמשסיי בן-עזראל בן-אחזיי בן-משילמות, בן-אימר.  נ יא,יד ואחיהם גיבורי חיל, מאה עשרים ושמונה; ופקיד עליהם, זבדיאל בן-הגדולים.  

נ יא,טו ומן-הלויים:  שמעיה בן-חשוב בן-עזריקם בן-חשביה, בן-בוני.  נ יא,טז ושבתיי ויוזבד על-המלאכה החיצונה, לבית האלוהים, מראשי, הלויים.  נ יא,יז ומתניה בן-מיכא בן-זבדי בן-אסף ראש, התחילה יהודה לתפילה, ובקבוקיה, משנה מאחיו; ועבדא, בן-שמוע, בן-גלל, בן-ידותון.  נ יא,יח כל-הלויים בעיר הקודש, מאתיים שמונים וארבעה.  

נ יא,יט והשוערים עקוב טלמון, ואחיהם השומרים בשערים--מאה, שבעים ושניים.  נ יא,כ ושאר ישראל הכוהנים הלויים, בכל-ערי יהודה, איש, בנחלתו.  נ יא,כא והנתינים, יושבים בעופל; וציחא וגשפא, על-הנתינים.  

נ יא,כב ופקיד הלויים, בירושלים--עוזי בן-בני בן-חשביה, בן-מתניה בן-מיכא:  מבני אסף המשוררים, לנגד מלאכת בית-האלוהים.  נ יא,כג כי-מצות המלך, עליהם; ואמנה על-המשוררים, דבר-יום ביומו.  נ יא,כד ופתחיה בן-משיזבאל מבני-זרח בן-יהודה, ליד המלך, לכל-דבר, לעם.  נ יא,כה ואל-החצרים, בשדותם--מבני יהודה, ישבו בקרית הארבע ובנותיה, ובדיבון ובנותיה, וביקבצאל וחצריה.  נ יא,כו ובישוע ובמולדה, ובבית פלט.  נ יא,כז ובחצר שועל ובבאר שבע, ובנותיה.  נ יא,כח ובציקלג ובמכונה, ובבנותיה.  נ יא,כט ובעין רימון ובצורעה, ובירמות.  נ יא,ל זנוח עדולם, וחצריהם, לכיש ושדותיה, עזקה ובנותיה; ויחנו מבאר-שבע, עד-גיא הינום.  נ יא,לא ובני בנימין, מגבע, מכמש ועייה, ובית-אל ובנותיה.  נ יא,לב ענתות נוב, ענניה.  נ יא,לג חצור רמה, גיתיים.  נ יא,לד חדיד צבועים, נבלט.  נ יא,לה לוד ואונו, גיא החרשים.  נ יא,לו ומן-הלויים--מחלקות יהודה, לבנימין.  

נ יב,א ואלה הכוהנים והלויים, אשר עלו עם-זרובבל בן-שאלתיאל וישוע:  שריה ירמיה, עזרא.  נ יב,ב אמריה מלוך, חטוש.  נ יב,ג שכניה רחום, מרמות.  נ יב,ד עידוא גינתוי, אבייה.  נ יב,ה מיימין מעדיה, בלגה.  נ יב,ו שמעיה ויויריב, ידעיה.  נ יב,ז סלו עמוק, חלקייה ידעיה; אלה ראשי הכוהנים ואחיהם, בימי ישוע.  

נ יב,ח והלויים, ישוע בינוי קדמיאל שרביה--יהודה מתניה:  על-הויידות, הוא ואחיו.  נ יב,ט ובקבוקיה ועוני אחיהם לנגדם, למשמרות.  נ יב,י וישוע, הוליד את-יויקים; ויויקים הוליד את-אלישיב, ואלישיב את-יוידע.  נ יב,יא ויוידע הוליד את-יונתן, ויונתן הוליד את-ידוע.  נ יב,יב ובימי, יויקים, היו כוהנים, ראשי האבות:  לשריה מריה, לירמיה חנניה.  נ יב,יג לעזרא משולם, לאמריה יהוחנן.  נ יב,יד למליכו, יונתן, לשבניה, יוסף.  נ יב,טו לחרים עדנא, למריות חלקיי.  נ יב,טז לעידוא זכריה, לגינתון משולם.  נ יב,יז לאבייה, זכרי; למנימין--למועדיה, פלטיי.  נ יב,יח לבלגה שמוע, לשמעיה יהונתן.  נ יב,יט וליויריב מתניי, לידעיה עוזי.  נ יב,כ לסליי קליי, לעמוק עבר.  נ יב,כא לחלקייה חשביה, לידעיה נתנאל.  נ יב,כב הלויים בימי אלישיב יוידע ויוחנן, וידוע--כתובים, ראשי אבות; והכוהנים, על-מלכות דריווש הפרסי.  

נ יב,כג בני לוי, ראשי האבות, כתובים, על-ספר דברי הימים--ועד-ימי, יוחנן בן-אלישיב.  נ יב,כד וראשי הלויים חשביה שרביה וישוע בן-קדמיאל, ואחיהם לנגדם, להלל להודות, במצות דויד איש-האלוהים--משמר, לעומת משמר.  נ יב,כה מתניה ובקבוקיה עובדיה משולם, טלמון עקוב--שומרים שוערים משמר, באסופי השערים.  נ יב,כו אלה, בימי יויקים בן-ישוע בן-יוצדק, ובימי נחמיה הפחה, ועזרא הכוהן הסופר.  

נ יב,כז ובחנוכת חומת ירושלים, ביקשו את-הלויים מכל-מקומותם, להביאם, לירושלים--לעשות חנוכה ושמחה ובתודות ובשיר, מצלתיים נבלים ובכינורות.  נ יב,כח וייאספו, בני המשוררים, ומן-הכיכר סביבות ירושלים, ומן-חצרי נטופתי.  נ יב,כט ומבית, הגלגל, ומשדות גבע, ועזמוות:  כי חצרים, בנו להם המשוררים, סביבות, ירושלים.  נ יב,ל וייטהרו, הכוהנים והלויים; ויטהרו, את-העם, ואת-השערים, ואת-החומה.  נ יב,לא ואעלה את-שרי יהודה, מעל לחומה; ואעמידה שתי תודות גדולות ותהלוכות לימין, מעל לחומה, לשער, האשפות.  נ יב,לב וילך אחריהם הושעיה, וחצי שרי יהודה.  נ יב,לג ועזריה עזרא, ומשולם.  נ יב,לד יהודה, ובנימין, ושמעיה, וירמיה.  

נ יב,לה ומבני הכוהנים, בחצוצרות--זכריה בן-יונתן בן-שמעיה, בן-מתניה בן-מיכיה, בן-זכור, בן-אסף.  נ יב,לו ואחיו שמעיה ועזראל מילליי גילליי מעיי נתנאל ויהודה, חנני, בכלי-שיר דויד, איש האלוהים; ועזרא הסופר, לפניהם.  נ יב,לז ועל שער העין ונגדם, עלו על-מעלות עיר דויד, במעלה, לחומה:  מעל לבית דויד, ועד שער המים מזרח.  נ יב,לח והתודה השנית ההולכת למול, ואני אחריה; וחצי העם מעל להחומה, מעל למגדל התנורים, ועד, החומה הרחבה.  נ יב,לט ומעל לשער-אפריים ועל-שער הישנה ועל-שער הדגים, ומגדל חננאל ומגדל המאה, ועד, שער הצאן; ועמדו, בשער המטרה.  נ יב,מ ותעמודנה שתי התודות, בבית האלוהים; ואני, וחצי הסגנים עימי.  נ יב,מא והכוהנים אליקים מעשיה מנימין מיכיה אליועיניי, זכריה חנניה--בחצוצרות.  נ יב,מב ומעשיה ושמעיה ואלעזר ועוזי, ויהוחנן ומלכייה--ועילם ועזר; וישמיעו, המשוררים, ויזרחיה, הפקיד.  נ יב,מג ויזבחו ביום-ההוא זבחים גדולים וישמחו, כי האלוהים שימחם שמחה גדולה, וגם הנשים והילדים, שמחו; ותישמע שמחת ירושלים, מרחוק.  נ יב,מד וייפקדו ביום ההוא אנשים על-הנשכות, לאוצרות לתרומות לראשית ולמעשרות--לכנוס בהם לשדי הערים מנאות התורה, לכוהנים וללויים:  כי שמחת יהודה, על-הכוהנים ועל-הלויים העומדים.  נ יב,מה וישמרו משמרת אלוהיהם, ומשמרת הטוהרה, והמשוררים, והשוערים--כמצות דויד, שלמה בנו.  נ יב,מו כי-בימי דויד ואסף, מקדם--ראשי, המשוררים, ושיר-תהילה והודות, לאלוהים.  נ יב,מז וכל-ישראל בימי זרובבל ובימי נחמיה, נותנים מניות המשוררים והשוערים--דבר-יום ביומו; ומקדישים, ללויים, והלויים, מקדישים לבני אהרון.  

נ יג,א ביום ההוא, נקרא בספר משה--באוזני העם; ונמצא, כתוב בו, אשר לא-יבוא עמוני ומואבי בקהל האלוהים, עד-עולם.  נ יג,ב כי לא קידמו את-בני ישראל, בלחם ובמים; וישכור עליו את-בלעם לקללו, ויהפוך אלוהינו הקללה לברכה.  נ יג,ג ויהי, כשומעם את-התורה; ויבדילו כל-ערב, מישראל.  נ יג,ד ולפני מזה--אלישיב הכוהן, נתון בלשכת בית-אלוהינו:  קרוב, לטובייה.  נ יג,ה ויעש לו לשכה גדולה, ושם היו לפנים נותנים את-המנחה הלבונה והכלים ומעשר הדגן התירוש והיצהר--מצות הלויים, והמשוררים והשוערים; ותרומת, הכוהנים.  נ יג,ו ובכל-זה, לא הייתי בירושלים:  כי בשנת שלושים ושתיים לארתחשסתא מלך-בבל, באתי אל-המלך, ולקץ ימים, נשאלתי מן-המלך.  נ יג,ז ואבוא, לירושלים; ואבינה ברעה, אשר עשה אלישיב לטובייה--לעשות לו נשכה, בחצרי בית האלוהים.  נ יג,ח ויירע לי, מאוד; ואשליכה את-כל-כלי בית-טובייה, החוץ--מן-הלשכה.  נ יג,ט ואומרה, ויטהרו הלשכות; ואשיבה שם, כלי בית האלוהים, את-המנחה, והלבונה.  

נ יג,י ואדעה, כי-מניות הלויים לא ניתנה; ויברחו איש-לשדהו הלויים והמשוררים, עושי המלאכה.  נ יג,יא ואריבה, את-הסגנים, ואומרה, מדוע נעזב בית-האלוהים; ואקבצם, ואעמידם על-עומדם.  נ יג,יב וכל-יהודה, הביאו מעשר הדגן והתירוש והיצהר--לאוצרות.  נ יג,יג ואוצרה על-אוצרות שלמיה הכוהן וצדוק הסופר, ופדיה מן-הלויים, ועל-ידם, חנן בן-זכור בן-מתניה:  כי נאמנים נחשבו, ועליהם לחלוק לאחיהם.  

נ יג,יד זוכרה-לי אלוהיי, על-זאת; ואל-תמח חסדיי, אשר עשיתי בבית אלוהיי--ובמשמריו.  נ יג,טו בימים ההמה ראיתי ביהודה דורכים-גיתות בשבת ומביאים הערימות ועומסים על-החמורים ואף-יין ענבים ותאנים, וכל-משא, ומביאים ירושלים, ביום השבת; ואעיד, ביום מכרם ציד.  נ יג,טז והצורים ישבו בה, מביאים דג וכל-מכר; ומוכרים בשבת לבני יהודה, ובירושלים.  נ יג,יז ואריבה, את חורי יהודה; ואומרה להם, מה-הדבר הרע הזה אשר אתם עושים, ומחללים, את-יום השבת.  נ יג,יח הלוא כה עשו, אבותיכם--ויבא אלוהינו עלינו את כל-הרעה הזאת, ועל העיר הזאת; ואתם מוסיפים חרון, על-ישראל, לחלל, את-השבת.  

נ יג,יט ויהי כאשר צללו שערי ירושלים לפני השבת, ואומרה וייסגרו הדלתות, ואומרה, אשר לא יפתחום עד אחר השבת; ומנעריי, העמדתי על-השערים--לא-יבוא משא, ביום השבת.  נ יג,כ וילינו הרוכלים ומוכרי כל-ממכר, מחוץ לירושלים--פעם ושתיים.  נ יג,כא ואעידה בהם, ואומרה אליהם מדוע אתם לנים נגד החומה--אם-תשנו, יד אשלח בכם; מן-העת ההיא, לא-באו בשבת.  

נ יג,כב ואומרה ללויים, אשר יהיו מיטהרים ובאים שומרים השערים--לקדש, את-יום השבת; גם-זאת זוכרה-לי אלוהיי, וחוסה עליי כרוב חסדך.  

נ יג,כג גם בימים ההם, ראיתי את-היהודים הושיבו נשים אשדודייות, עמונייות, מואבייות.  נ יג,כד ובניהם, חצי מדבר אשדודית, ואינם מכירים, לדבר יהודית--וכלשון, עם ועם.  נ יג,כה ואריב עימם ואקללם, ואכה מהם אנשים ואמרטם; ואשביעם באלוהים, אם-תיתנו בנותיכם לבניהם, ואם-תשאו מבנותיהם, לבניכם ולכם.  נ יג,כו הלוא על-אלה חטא-שלמה מלך ישראל ובגויים הרבים לא-היה מלך כמוהו, ואהוב לאלוהיו היה, וייתנהו אלוהים, מלך על-כל-ישראל:  גם-אותו החטיאו, הנשים הנוכרייות.  נ יג,כז ולכם הנשמע, לעשות את כל-הרעה הגדולה הזאת--למעול, באלוהינו:  להושיב, נשים נוכרייות.  נ יג,כח ומבני יוידע בן-אלישיב הכוהן הגדול, חתן לסנבלט החורוני; ואבריחהו, מעליי.  נ יג,כט זוכרה להם, אלוהיי:  על גואלי הכהונה, וברית הכהונה והלויים.  נ יג,ל וטיהרתים, מכל-נכר; ואעמידה משמרות לכוהנים וללויים, איש במלאכתו.  נ יג,לא ולקורבן העצים בעיתים מזומנות, ולביכורים; זוכרה-לי אלוהיי, לטובה.
^